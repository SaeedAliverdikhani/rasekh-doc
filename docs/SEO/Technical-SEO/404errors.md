---
sidebar_position: 3
title: خطاها و ریدایرکت‌ها
---

## به ریدایرکت‌های داخلی و خطاهای 404 رسیدگی کنید

به طور کلی برای نمایش صفحات وب‌سایت، مرورگر عناصر مختلف را از سرور درخواست می‌کند و آن را به کاربر نمایش می‌دهد. اگر مرورگر فایلی را از سرور بخواهد ولی آن فایل در سرور موجود نباشد خطای 404 یا not found ایجاد می‌شود .درواقع به طور کلی خطای 404 زمانی نمایش داده می‌شود که صفحه‌ی مورد نظر شما در سرور پیدا نشود.

نمایش این خطا در مرورگر با عناوین مختلف از جمله 404 page not found، 404 Http error، page can not be found و…. نمایش داده می‌شود. البته ممکن است طراح قالب وب‌سایت شما یک صفحه اختصاصی برای نمایش این خطا در سایت قرار داده باشد که پیغام‌ و تصاویر خاصی را نمایش دهد.

اما سوال اصلی این است که خطای 404 به چه دلایلی ایجاد می‌شود؟ و چه مشکلاتی را به همراه خواهد داشت؟

-   **خطای کاربر**: این یک خطای سمت کاربر است و علت اصلی آن می‌تواند به این دلیل باشد که کاربر آدرس صفحه‌ای را بخاطر اشتباه تایپی به صورت نادرست وارد کرده باشد. در واقع کاربر به دنبال آدرسی است که در این وب‌سایت وجود ندارد. در این زمان این نوع خطا به او نمایش داده می‌شود.
-   **تغییر نشانی صفحات:** اگر آدرس و URL صفحه‌ای را که قبلا در وب‌سایت خود داشته‌اید، تغییر دهید احتمال مشاهده این خطا افزایش می‌یابد. برای مثال یک صفحه‌ای برای خبری‌های برجام با آدرس YourSite.com/barjam ایجاد کرده‌ایم اما بعد از مدتی به هر دلیلی آن را به آدرس YourSite.com/barjam-news تغییر می‌دهیم. در این صورت کاربرانی که به آدرس اول مراجعه می‌کنند با خطای ۴۰۴ مواجه می‌شوند.
-   **حذف صفحات:** اگر مقاله یا برگه‌ای در وب‌سایت شما وجود داشته و اکنون شما اقدام به حذف آن کنید کاربران با مراجعه به آدرس قبلی با این خطا مواجه می‌شوند.

دقت داشته باشید که وقتی نتیجه جست‌وجوی یک لینک، خطا 404 باشد، ربات های گوگل تشخیص می‌دهند که این صفحه دیگر وجود ندارد و آن را از ایندکس خود خارج می‌کنند. با خارج شدن یک URL از ایندکس گوگل، تمام لینک‌های داخلی و بک لینک‌های آن صفحه نیز بی‌ارزش می‌شوند.

هرگز نباید صفحات مهم که نماینده خدمات سایت هستند پاک شوند و خطا 404 بدهند زیرا با حذف شدن این صفحات، پیج رنک و دامین آتوریتی آن کاهش می‌یابد و در نتیجه رتبه کل سایت افت می‌کند. اگر مجبور شدید صفحات با ارزش خود را پاک کنید، سریعا آن‌ها را جایگزین صفحات با ارزش دیگری کنید.

هنگامی که کاربر با صفحات 404 که به هیچ صفحه‌ای منتقل نمی‌شود، مواجه شود، تجربه کاربری بسیار بدی اتفاق می‌افتد. اگر لینک‌های داخلی یک صفحه از سایت به صفحه 404 بروند، اصطلاحا می‌گوییم که آن لینک شکسته است. لینک های شکسته نه تنها تجربه کاربری بسیار ضعیفی ارائه می‌دهند، بلکه یکپارچگی وب سایت را نیز به خطر می‌اندازند و باعث اختلال در کار کراولرهای گوگل می‌شوند.

اکنون که می‌دانیم خطای 404 چگونه ایجاد می‌شود و چه عواقبی را به همراه دارد، بهتر است به یکی از اصلی‌ترین راه‌های برطرف کردن آن، یعنی ریدایرکت کردن، بپردازیم. صفحاتی که در سایت شما حذف شده‌اند یا تغییر آدرس داده شده‌اند باید به صفحات مرتبط یا صفحه‌ی تغییر یافته ریدایرکت شوند. در مثال بالا باید صفحه‌ی barjam به صفحه‌ی barjam-news ریدایرکت ۳۰۱ شود تا کاربر این خطا را مشاهده نکند.
