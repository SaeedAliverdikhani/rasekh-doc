---
sidebar_position: 3
title: واکنشگرا بودن وب‌سایت
---

## تمامی صفحات را تا حد ممکن رسپانسیو کنید

این روزها داشتن نسخه موبایل برای اکثریت قریب به اتفاق وب‌سایت‌ها و به‌خصوص وب‌سایت‌های کسب‌وکار به یک ضرورت تبدیل شده است. در واقع شرایط به گونه‌ای شده که باید برای هر دستگاهی یک طراحی مجزای مناسب داشته باشید: یک طرح برای آیفون، طراحی‌های متفاوت برای دستگاه‌های مختلف اندرویدی، طراحی مناسب برای تبلت‌ها و از جمله آیپد و ... . در نهایت، وب‌سایت شما باید با همه دستگاه‌های مختلف و رزولوشن‌های متنوع آن‌ها سازگار باشد.

طراحی ریسپانسیو یک روش یا رویکرد است که طراح بر مبنای آن، صفحه را به نحوی طراحی می‌کند که با دستگاهی که در آن نمایش داده می‌شود تطبیق پیدا می‌کند. در این روش، طراحی و توسعه به گونه‌ای انجام می‌گیرد که بهترین تجربه برای کاربران دستگاه‌های مختلف رقم زده شود.

با استفاده از طراحی ریسپانسیو یک وب‌سایت خواهید داشت که مؤلفه‌هایی مختلفی در آن وجود دارد. هنگامی که وب‌سایت شما در دستگاه‌های مختلفی به نمایش در می‌آید، بنا به تنظیماتی که برای طراحی تعریف شده، این مؤلفه‌ها واکنش‌های متفاوتی را از خود نشان می‌دهند.

در واقع در طراحی ریسپانسیو از ترکیبی از تصاویر، گریدها و طرح‌های انعطاف‌پذیر در کنار کاربرد منطقی و زیرکانه CSS استفاده می‌شود. در این حالت با تغییر محیط کاربری از وضعیت لپ‌تاپ به گوشی هوشمند، وب‌سایت به سرعت با اندازه و رزولوشن صفحه و همچنین میزان پشتیبانی دستگاه مورد نظر از اسکریپت‌های مختلف تطبیق پیدا می‌کند. طبیعتا فناوری لازم برای واکنش خودکار به درخواست کاربر باید در سایت و مرورگر کاربر وجود داشته باشد. در نهایت، از طریق این روش نیاز به طراحی و توسعه مجزا برای دستگاه‌های مختلفی که در بازار وجود دارند یا در آینده عرضه خواهند شد مرتفع می‌شود.

اما دقیقا طراحی رسپانسیو چگونه کار می‌کند؟ در طراحی ریسپانسیو از جدول‌های شناور استفاده می‌شود. در این حالت به جای تعیین اندازه مؤلفه‌های مختلف سایت بر مبنای پیکسل، همه اندازه‌ها به طور نسبی تعیین می‌شود. بنابراین اگر در طرح سایت خود سه ستون داشته باشید، به جای آنکه عرض هر یک را به طور مجزا تعیین کنید مشخص می‌کنید که عرض هر کدام نسبت به ستون‌های دیگر چقدر باید باشد. همین قضیه در مورد آیتم‌های رسانه‌ای و از جمله تصاویر سایت نیز مصداق دارد، به نحوی که تصاویر و انواع مختلف آیتم‌های چندرسانه‌ای سایت هم به صورت نسبی تغییر اندازه پیدا می‌کنند.

چرا باید به رسپانسیو بودن سایت توجه ویژه‌ای داشته باشیم؟ اگر ترافیک وب‌سایت خود را به دقت بررسی کنید احتمالا خواهید دید که بخش اعظم بازدیدکنندگان شما برای بازدید و استفاده از سایت‌تان از موبایل و دستگاه‌های همراه استفاده می‌کنند. همین آمار تجربی برای شما کافی است تا به اهمیت طراحی مناسب برای کاربران این قبیل دستگاه‌ها پی ببرید.

با استفاده از طراحی واکنشگرا می‌توانید دامنه وسیع‌تری از کاربران را پوشش بدهید. در واقع، از این طریق دیگر محدودیت خاصی در استفاده از وب‌سایت شما وجود نخواهد داشت؛ چرا که طرح سایتتان به راحتی با هر دستگاه و با هر فناوری و هر اندازه‌ای که صفحه نمایش آن داشته باشد تطبیق پیدا خواهد کرد.

با استفاده از طراحی ریسپانسیو می‌توانید هم پاسخگوی نیاز کاربری باشید که از یک لپ‌تاپ یا دستگاه قدیمی استفاده می‌کند و هم پاسخگوی کاربرانی که از دستگاه‌های به‌روزتری استفاده می‌کنند. اتفاقی که در این حالت می‌افتد رقم خوردن تجربه کاربری مطلوب برای بازدیدکنندگان وب‌سایت شماست و این دقیقاً همان چیزی است که طراحان وب و صاحبان وب‌سایت‌ها همیشه به دنبال آن بوده و هستند.

از طرفی با توجه به اینکه کاربران موبایل افزایش یافته‌اند (مطابق آمارها بیش از 70 درصد کاربران وب با استفاده از موبایل و تبلت اقدام به جست‌وجو می‌کنند.) و موتورهای جست‌وجو به دنبال فراهم کردن بهترین تجربه برای کاربران خودشان هستند، پس در سالیان اخیر طراحی واکنشگرا را به یکی از اصلی‌ترین معیارهای رتبه‌بندی تبدیل کرده‌اند. پس استفاده از طراحی ریسپانسیو دیگر یک گزینه نیست؛ بلکه به یک ضرورت بلامنازع تبدیل شده است.

با همه این‌ها باید به این نکته نیز توجه داشته باشید که طراحی ریسپانسیو حلال همه مشکلات نیست و نمی‌تواند از شما در برابر تغییرات مستمر دنیای موبایل محافظت کند. طراحی وب ریسپانسیو یک مفهوم است که اگر به درستی پیاده‌سازی و اجرا شود می‌تواند تجربه بهتری را برای کاربران رقم بزند، اما نمی‌تواند همه مشکلاتی که کاربر با آن مواجه می‌شود را به شکل خودکار حل و فصل کند. به همین دلیل، همیشه باید در جریان جدیدترین فناوری‌ها، دستگاه‌ها و رزولوشن‌ها قرار داشته باشید تا بتوانید همگام با تغییرات قدم بردارید و تجربه بهتری را برای بازدیدکنندگان وب‌سایتتان فراهم کنید.
