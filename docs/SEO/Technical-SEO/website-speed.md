---
sidebar_position: 3
title: سرعت سایت
---

## **سرعت بارگذاری صفحات سایت را بهینه‌سازی کنید**

سرعت صفحات وب یعنی اینکه چقدر طول می‌کشد تا یک وبسایت یا یک صفحه وب بارگذاری شود. گوگل از سال ۲۰۱۰ سرعت صفحات وب را بعنوان یک معیار در رتبه‌بندی سایت‌ها لحاظ کرده است. زمانی که سرعت سایت کاهش می‌یابد، بازدیدکنندگان باید چندین لحظه را منتظر بارگذاری شدن صفحات بمانند که برای آنها خسته کننده است. در نتیجه بدون اینکه منتظر باز شدن صفحه بمانند، فورا آن را بسته و به سراغ سایت دیگری می‌روند. با ترک سریع صفحات توسط بازدیدکنندگان، موتورهای جست‌وجو نسبت به سایت بدبین شده و رتبه آن را کاهش می‌دهند.

برای **بهبود سرعت بارگذاری صفحه** و **افزایش سرعت بارگذاری سایت**، به‌جای اینکه روی یک معیار تمرکز کنید بهتر است سرعت بارگذاری هر صفحه را به ازای تمام معیارهایی که در ادامه به آن‌ها اشاره خواهیم کرد، بهبود ببخشید. دقت داشته باشید که معیار سرعت به صورت ایده‌آل بین 5 تا 7 ثانیه در نظر گرفته می‌شود و هرچه به این میزان نزدیک‌تر باشید عملکرد شما از نظر تجربه کاربری و سئو بهتر خواهد بود.

-   **فشرده‌سازی تصاویر:** این مورد را اول از همه بیان می‌کنیم چرا که بسیار مهم و تاثیرگذار است. می‌توان گفت که ۵۰ تا ۹۰ درصد از اندازه صفحه‌های گوناگون یک وب‌سایت را حجم تصاویر آن تشکیل می‌دهد. پس حجم و فرمت تصاویر به همین میزان در سرعت بارگذاری صفحه یا **زمان بارگذاری سایت** نیز تاثیر دارد و باید بهینه‌سازی شود.
-   **پاک‌سازی و فشرده‌سازی کدها:** در قدم اول شما باید صفحه خود را از هر گونه کد اضافه پاکسازی کنید. این کدهای اضافه ممکن است بخاطر مواردی باشند که به هردلیلی شما دیگر آنها را روی صفحه وب خود ندارید. یا بخاطر اینکه توسعه‌دهنده وب‌سایت شما کارش را درست انجام نداده است. درهرحال، هرچه کدهای شما تروتمیزتر باشند باعث افزایش سرعت بارگذاری وبسایت شما خواهد شد. در ادامه باید از روش‌های فشرده‌سازی برای کدهای خود استفاده کنید، که برنامه‌هایی مانند Gzip برای این کار مناسب هستند.
-   **ارتقای هاست و سرور:** این نکته‌ای است که کمتر کسی به آن توجه می‌کند. شما می‌توانید کل زمان خود را صرف پاکسازی کدها و فشرده‌سازی تصاویر کنید، اما اگر مبلغ بسیار ناچیزی بابت هاستینگ معمولی و ضعیف سایت می‌پردازید، امیدی به بهبود عملکرد سایت خود نداشته باشید. بخاطر اینکه شما یک سرور را با میلیون‌ها سایت دیگر بطور مشترک استفاده می‌کنید. در رابطه با سرویس هاستینگ، در نظر داشته باشید که هرچقدر هزینه کنید همانقدر منابع بیشتری دریافت خواهید کرد. پس اگر در بهبود عملکرد و سرعت برای سایت خود جدی هستید، وقت آن رسیده که هاست خود را به یک هاست حرفه‌ای یا یک سرور اختصاصی ارتقا بدهید.
-   **فعالسازی سیستم کش وبسایت:** این قابلیت به کاربران اجازه می‌دهد که بخش‌هایی از صفحه شما را داخل کش مرورگر خود ذخیره کنند. پس دفعه بعدی که از سایت شما بازدید می‌کنند سایت، بسیار سریعتر بارگذاری می‌شود. متاسفانه، این کار تاثیری در سرعت بارگذاری برای کسانی که اولین بار از آن سایت بازدید می‌کنند ندارد؛ اما برای افزایش سرعت بارگذاری برای کسانی که قبلا از آن بازدید کرده‌اند بسیار عالی است. برای فعالسازی این قابلیت می‌توانید در فایل Htaccess تنظیمات کش مرورگر را انجام دهید.
-   **استفاده از CDNها**: Content delivery network یا شبکه انتقال محتوا یک عامل کلیدی و ضروری برای ارائه محتوا به خصوص محتوای ویدیوی اینترنتی با کیفیت و سرعت بالا است. سازوکار آن به این صورت است که محتوا را نزدیک به لبه شبکه ذخیره می‌کند. یعنی CDNها تشخیص می‌دهند که بازدیدکنندگان شما در چه موقعیت مکانی قرار دارند. و سپس خدمات و منابع سایت شما را به وسیله نزدیک‌ترین سرور به آن بازدیدکنندگان، به آنها ارائه می‌کنند.
