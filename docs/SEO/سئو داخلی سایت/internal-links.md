---
sidebar_position: 3
title: لینک‌سازی داخلی
---

## لینک‌سازی داخلی و بهینه‌سازی انکرتکست‌ها

لینک سازی داخلی یعنی صفحه‌ای از یک سایت را به صفحه دیگری از همان سایت متصل کنیم. کاربران با کلیک بر روی این لینک‌ها به سایر صفحات و بخش‌های مرتبط در سایت شما منتقل می‌شوند و ربات‌های گوگل می‌توانند صفحات جدید و مرتبط را به راحتی پیدا کنند.

تمام لینک‌هایی که در منوی اصلی سایت، سایدبار، محتوای صفحه، بنرهای گرافیکی، فوتر و سایر بخش‌های صفحه قرار می‌گیرند بر درک ارتباط صفحات و تعیین مسیر حرکت کاربر تاثیر گذار بوده و از انواع لینک سازی داخلی محسوب می‌شوند.

انکر تکست همان کلماتی است که به صفحه دیگر لینک می‌شود. به زبان ساده‌تر می‌توان گفت کلمات انتخاب شده و لینک شده را انکر تکست می‌گویند. کلماتی که به‌طور معمول در متن با تغییر رنگ همراه هستند و یا خطی به عنوان جلب توجه و مهم‌تر جلوه دادن کلمه زیر کلمه می‌افتد انکر تکست‌ها هستند و با کلیک کردن روی آن به صفحه‌ی جدیدی می‌روید.

ساختار وب را به تار عنکبوت تشبیه می‌کنند زیرا تارهای عنکبوت همگی به هم متصل هستند و عنکبوت‌ها با استفاده از تارها به هر نقطه‌ای می‌روند حال اگر به هر دلیلی یکی از تارها پاره شود عنکبوت‌ها برای رفت و آمد به مشکل می‌خورند و مسیر دیگری را انتخاب می‌کنند.

ساختار گوگل نیز به همین صورت است خزنده های گوگل با استفاده از لینک‌ها مسیر رفت و آمد خود را انتخاب می‌کنند و اگر صفحه‌ای لینک داخلی و خارجی نداشته باشد به معنی بن‌بست است. بن‌بست‌ها نه تنها از نظر گوگل مضر هستند، بلکه باعث می‌شود کاربران هم از صفحه خارج شوند و شما به راحتی برای آن‌ها صفحه خروج ساخته‌اید.

در نتیجه اگر ساختار وب را به صورت اصولی مطابق بخش‌های ساختار سایت و پیلار کلاستر برای گوگل آماده‌سازی نکنید، خزنده‌ها در سایت شما به بن‌بست می‌خورند و این مسئله به سئو سایتی صدمه خواهد زد.

پس منظور از لینک سازی داخلی، لینک سازی هدفمند برای هر کلمه کلیدی و صفحه مربوط به آن کلمه می‌باشد. در واقع هر کلمه کلیدی باید صفحه هدف جداگانه‌ای داشته باشد تا گوگل متوجه شود که سایت به صورت تخصصی در حال فعالیت روی کلمه‌های مطرح شده است.

مثلا یک سایت اطلاع رسانی که در حوزه‌ی خبرهای فناوری‌های جدید فعالیت دارد نباید تمام صفحات خود را با کلمه ی کلیدی **تکنولوژی جدید** محتوا گذاری کند بلکه باید عنوان‌های مختلف و کلمات مرتبط را هم مورد بررسی قرار داده و مقالات جامع‌تری ارائه دهد. این که مثلا 20 مقاله با عنوان تکنولوژی جدید بگذارید نه تنها به سئو سایت کمک نمی‌کند بلکه گوگل را نیز برای انتخاب صفحه هدف گمراه می‌کند و در واقع نمی‌داند کدام صفحه شما را باید در نتایج خود نمایش دهد و همین موضوع باعث افت رتبه شما در گوگل خواهد شد.

از طرفی صفحه لینک شده به یک انکرتکست باید موضوع مرتبطی با کلمات آن داشته باشد. به طور مثال نمی‌توانید در رابطه با تکنولوژی متاورس مطلب بگذارید و انکر تکست تکنولوژی جدید را به صفحه‌ی آن لینک کنید. با این کار گوگل سایت لینک شده را سایتی با محتوای بیهوده تصور می‌کند.

هم چنین لینک سازی داخلی باعث افزایش سرعت ایندکس شدن سایت نیز می‌شود، زیرا خزنده‌های گوگل با استفاده از لینک‌ها که همانند مسیرهای تار عنکبوت هستند می‌توانند به همه جای سایت سر بزنند و سایت را با سرعت بیشتری ایندکس کنند.

علاوه بر تاثیر خوب لینک سازی داخلی روی گوگل، با این کار می‌توان باعث بهبود تجربه کاربری نیز شد، زیرا در صورتی که مطالب تولید شده واقعا جذاب و کاربردی باشد و کاربران از خواندن مقالات لذت ببرند، اگر محتوایی به عنوان مطلب پیشنهاد شده توسط نویسنده ارائه شود، قطعا مقاله‌ی بعدی نیز توسط کاربران خوانده خواهد شد. همین موضوع باعث ماندگاری بیشتر کاربران در سایت و مشاهده صفحات بیشتر خواهد شد که نتیجه نهایی آن بهبود سئو را رقم خواهد زد.
