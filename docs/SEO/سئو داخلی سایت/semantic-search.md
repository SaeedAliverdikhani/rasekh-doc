---
sidebar_position: 3
title: جست‌وجوی معنایی
---

## جست‌وجوی معنایی چیست و چه کاربردی دارد؟

جست‌وجو در وب یعنی الگوریتم، یعنی شیوه‌ای برای جمع‌آوری، تفسیر و جمع‌بندی داده‌های وب و در نهایت، ترکیب آنها در قالب پاسخی به پرسش کاربر. امروزه، دو گرایش عمده در کوئری‌ها یا همان جست‌وجوهای کاربران به وجود آمده است:

-   طولانی‌تر شدن کوئری‌های کاربران
-   مطالبه‌ی پاسخ‌هایی دقیق‌تر از موتورهای جست‌وجو

منظور از جست‌وجوی معنایی، مطالعه‌ و درک ارتباط واژه‌ها با یکدیگر و منطق حاکم بر این ارتباط است. در حقیقت، جست‌وجوی معنایی می‌خواهد با درک نیت کاربر از طریق معنای کلمات در بافت، دقت نتایج جست‌وجو را افزایش دهد و نتایج بهتری را پیش روی کاربر بگذارد.

نیت یعنی هدف کاربر از وارد کردن کوئری جست‌وجو. به عنوان مثال موتور جست‌وجو می‌خواهد بفهمد کاربر از جست‌وجوی عبارتی خاص به دنبال چیست. اما بافت، هر آن چیزی است که حول یک جست‌وجو شکل می‌گیرد و معنای عبارت جست‌وجو شده را محدود کرده و آن را دقیق‌تر و مشخص‌تر می‌سازد.

معنای بافتی، یعنی معنایی که بر اساس متن و محتوا و شرایط از واژه، عبارت یا جمله استنباط می‌شود. به بیان ساده‌تر بافت هر چیزی است که یک کلمه درون آن و در ارتباط با آن تفسیر می‌شود. مثلا کلمه‌ی **بفرما** در تعارفات ما ایرانیان همیشه یک معنای واحد ندارد و بسته به بافت، یعنی فضا و شرایطی که این کلمه در آن ادا می‌شود، می‌توان معانی مختلفی از آن برداشت کرد.

مثلا اگر با لحنی کنایه‌آمیز، با حالت چهره‌ای سرشار از اکراه و با نگاهی نه چندان دوستانه این عبارت را بر زبان بیاوریم مخاطب ما باید معنایی کنایه‌آمیز و منفی از آن برداشت کند. این عوامل همان بافت یا فضایی را شکل می‌دهند که مخاطب می‌تواند با استناد به آن‌ها، کلمه‌ی بفرما را نه فقط با معنای رایج آن که معنایی مثبت است، بلکه با توجه به نیت و هدف ما تفسیر و تعبیر کند.

بافت می‌تواند شامل زمان، مکان کاربر، کلمات هم‌نشین در عبارت مورد استفاده‌ی کاربر، ترندهای جهانی جست‌وجو در مورد آن کلمه و بسیاری مولفه‌های دیگر باشد. جست‌وجوی معنایی با تشخیص مفاهیم نزدیک به هم، کلمات هم‌معنی و با استفاده از الگوریتم‌های زبان طبیعی در پی این است که داده‌های ساختارمند و غیرساختارمند وب را به پایگاه داده‌ای قابل درک و نزدیک به زبان و فهم انسان، بدل سازد. از این طریق می‌توان نتایج جست‌وجو را با توجه به عوامل متنی، سابقه‌ی جست‌وجو و حضور آنلاین کاربر، تغییر داد و بهینه‌سازی کرد.

اما جست‌وجوی معنایی چه تاثیری در سئو دارد؟ آشنایی با جستجوی معنایی برای متخصصان سئو بسیار مهم است زیرا باعث می‌شود همگام با تغییر و تحول موتورهای جست‌وجو پیش بروند. همچنین در آینده نزدیک، جستجوی صوتی بیش از پیش از نتایج جستجو سهم خواهد داشت، به همین دلیل اهمیت زبان محاوره در جست‌جو غیرقابل انکار خواهد بود. بنابراین صاحبان وبسایت‌ها و سئوکارها باید تغییرات و تکنیک‌ها و قواعد جستجوی معنایی را به دقت رصد کنند.

در واقع اطلاع شما از نحوه‌ی کار جست‌وجوی معنایی، زاویه‌ی دید جدیدی در تولید و عرضه‌ی محتوا به شما می‌دهد. باید محتوا را متناسب با این شیوه‌ی جست‌وجو بهینه‌سازی کرد. به عنوان مثال اگر از تمام موضوعات و کلمات کلیدی مربوط به یک شی خاص مطلع باشید و سناریوهای احتمالی جست‌وجوی کاربر را پیش‌بینی کنید، آنگاه می‌توانید نحوه‌ی پاسخگویی گوگل به کوئری کاربر را نیز تا حد زیادی درک کنید و نتیجتا محتوایی تولید کنید که جایگاهی مناسب در پاسخ تولیدی گوگل داشته باشد؛ و چه بسا محتوای شما در کادر پاسخ سریع گوگل قرار گیرد.
