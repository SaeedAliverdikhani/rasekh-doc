---
sidebar_position: 3
title: تحلیل عملکرد رقبا
---

## بررسی وضعیت رقبا چگونه انجام می‌شود؟

یکی از مهم‌ترین فعالیت‌های روند سئوی هر وب‌سایتی، تحلیل و بررسی سئو سایت رقبا است. این فرآیند، باید اهداف سئوی شما را تعیین کرده و به شما در تدوین استراتژی‌های کلی سئوی سایت‌تان کمک کند.

بسته به نوع، حوزه و چشم‌انداز کسب و کار، این تحلیل می‌تواند بسیار پیچیده باشد. چرا؟ زیرا عوامل و فاکتورهای بسیاری وجود دارند که در هنگام تحلیل و بررسی سئو سایت رقیب باید در نظر گرفته شوند؛ و در حال حاضر این فاکتورها، بیش‌تر از هر زمان دیگری هستند.

در فاز اولیه رقبای بالقوه خود در سئو را شناسایی کنید و این مرحله بسیار مهم است. مخصوصا اگر قصد شروع سئو و بهینه‌سازی سایت را دارید مهم است به این نکته توجه داشته باشید که رقبای شما تنها وب‌سایت‌ها یا سازمان‌هایی نیستند که این نوع خدمات اطلاع رسانی یا محتوای خبری را عرضه می‌کنند، بلکه هر وب‌سایتی که با کلمات کلیدی مشابه در نتایج جست‌وجو قرار دارد، رقیب شما محسوب می‌شود؛ یعنی تفاوتی ندارد که خبرگزاری باشد یا نباشد.

پس از اینکه رقبای بالقوه خود را شناسایی کردید، زمان آن است که ببینید کدام یکی واقعا رقیب شماست و کدام یکی نیست. برای انجام این کار شما می‌توانید آن دسته از وب‌سایت‌هایی که برای کلمات کلیدی هدف شما رتبه گرفته‌اند، فیلتر کرده و در نهایت، آن‌ها را شناسایی کنید.

علاوه بر این، در این مرحله خواهید توانست با تحقیق کلمات کلیدی، فهرست کلمات کلیدی مطلوب خود را طولانی‌تر کنید. (در بخش قبلی روش‌های انجام این کار را مفصل بررسی کردیم.) برای انجام این تحقیق، باید از منابعی فراتر از رقبای خود و داده‌های حاصل از جست‌وجوی طبیعی‌ استفاده کنید. برای مثال منابع و کلمات کلیدی که، شما و رقبای‌تان هیچ کدام برای‌شان رتبه‌ای به دست نیاورده‌اید، می‌توانند فرصت‌هایی اسنثنایی برای بهبود وضعیت سئو شما باشند.

حال که رقبای خود را شناسایی کرده‌اید و کلمات کلیدی اصلی خود را می‌شناسید، زمان آن رسیده که صفحات سایت‌تان را با صفحات سایت‌های رقیب مقایسه کنید. برای این کار شما باید تمامی داده‌های موجود را جمع‌آوری کرده و کلمات کلیدی خود را بر اساس اولویت دسته‌بندی کنید.

فرآیند کار شامل بررسی چگالی کلمات کلیدی، ارتباط کلمات کلیدی با موضوع، رتبه فعلی، میزان جست‌وجوی کلمات کلیدی، صفحات رتبه‌بندی شده، میزان محبوبیت لینک‌ها، بهینه‌سازی محتوا و مشخصات صفحات است.

سرانجام زمان آن است که داده‌های جمع‌آوری شده خود و رقبایتان را بررسی کنید، به صورتی که بهترین کلمه کلیدی برای فرآیند سئو در کوتاه مدت، میان مدت و بلند مدت پیدا شود. کلمات کلیدی شما باید بیشترین محبوبیت، حجم جست‌وجو و سودآوری را داشته باشند. بهترین نقطه شروع کلماتی هستند که برایشان رتبه خوبی را به دست آورده‌اید زیرا این کلمات کلیدی نقاط قوت شما هستند.

به عنوان مثال شما با دانستن بازه های انتشار رقبای خود می‌توانید برای خودتان یک بازه انتشار رقابتی ایجاد کنید. مثلا اگر رقیب شما در ماه فقط 2 مطلب منتشر می‌کند و آنها را روز دوشنبه انتشار می‌دهد شما می‌توانید 4 مطلب در روزهای یکشنبه با نگاهی عمیق‌تر و کیفیت بالاتر تولید کنید تا هم زودتر از رقیب خوانده شوید و هم پر رنگ‌تر در نگاه مخاطبین ظاهر شوید.
