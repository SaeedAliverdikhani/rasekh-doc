---
slug: twitter-solutions-1
title: راهکارهای فعالیت هدفمند در توییتر 1
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Twitter]
---

## راهکارهای فعالیت هدفمند در توییتر 1

پس از تدوین استراتژی برای فعالیت هدفمند و هوشمندانه در توییتر، با توجه به برخی نکات مهم که بررسی شد و انجام اقدامات خاص متناسب با این شبکه اجتماعی می‌توانید عملکرد بسیار بهتری را از برنامه‌های خود شاهد باشید. در ادامه به مهم‌ترین مراحل و نکاتی که باید مد نظر قرار بدهید اشاره می‌کنیم:

### نمایش برند

تجربه مخاطب هدف، از برند شما در توییتر در وهله اول با توجه به حساب کاربری و پروفایل شما شکل می‌گیرد. از طریق این بخش می‌توانید داستان و مفهوم کسب‌وکار خود را در جامعه آنلاین توییتر روایت کنید و ماهیت برندتان را به نمایش بگذارید.

دقت داشته باشید که به این منظور لازم است تا حضور شما در توییتر دربردارنده همان فضا و حسی باشد که در وب‌سایت و سایر شبکه‌های اجتماعی از برند خود به نمایش گذاشته‌اید. از این طریق به کسب‌وکار خود هویت می‌دهید و می‌توانید اعتماد ایجاد کنید. در همین راستا باید از نام کاربری و تصاویری استفاده نمایید که با برند و سبک و سیاق حضورتان در موقعیت‌های دیگر هماهنگ باشد.

### نام کاربری مناسب

نام کاربری انتخابی شما تأثیرگذارترین معرف برندتان در توییتر خواهد بود. این نام در کنار همه توییت‌هایی که ارسال می‌کنید قرار می‌گیرد و تنها روش شناسایی شما و برندتان در توییتر است. پس لازم است تا دقت کافی را برای تعیین آن داشته باشید.

برای نام کاربری در توییتر می‌توانید از اسم خودتان (بهترین گزینه برای افراد متخصصی که به صورت انفرادی کار می‌کنند یا تخصصشان محور اصلی کسب‌وکار آن‌هاست) یا نام کسب‌وکارتان استفاده کنید. ترجیحا از به کار بردن علائم مختلف غیر الفبایی خودداری کنید تا به خاطر سپردن نام کاربری و تایپ آن آسان‌تر شود. چنانچه امکان انتخاب نام کسب‌وکارتان وجود ندارد از یک نام شبیه و متناسب دیگر استفاده کنید.

### تصویر پروفایل

در پروفایل حساب کاربری خود در توییتر می‌توانید از دو تصویر مختلف استفاده کنید که در راستای به تصویر کشیدن و مشخص کردن ماهیت برند خود باید از هر دو بهره برداری نمایید. برای بارگذاری این تصاویر باید به قسمت Profile در تنظیمات حساب کاربری خود مراجعه کنید.

تصویر اصلی پروفایل شما در توییتر یک تصویر مربع شکل است که در کنار هر توییتی که ارسال می‌کنید قرار می‌گیرد. در این قسمت می‌توانید لوگوی کسب‌وکار یا تصویر چهره خودتان (به عنوان یک فرد تاثیرگذار در حوزه‌های تخصصی) را قرار بدهید.

تصویر دیگری که می‌توانید در پروفایل خود قرار بدهید، یک تصویر بزرگ‌تر با عنوان تصویر کاور است. در رسانه اجتماعی توییتر تصویر کاور در بالای صفحه پروفایل شما قرار می‌گیرد. این تصویر نیز باید هدفمند و روایتگر داستان یا موضوعی در رابطه با برند شما باشد. به عنوان مثال رسانه خارجی BBC از تصویر میدان آزادی در راستای اشاره به مفهوم آزادی که این رسانه قصد دارد بر روی آن متمرکز شود، استفاده می‌کند. همچنین می‌توانید از طریق قسمت Display رنگ دکمه‌ها و پس زمینه پروفایل توییتر خود را نیز تغییر بدهید تا با فضا و لوگوی برند شما هماهنگ‌تر شود.

### اطلاعات پروفایل خود را تکمیل کنید

تکمیل پروفایل توییتر برای کسب‌وکار شما یک ضرورت محسوب می‌شود. همه اطلاعات و جزئیاتی که در بخش‌های مختلف پروفایل وارد می‌کنید به درک بهتر مخاطب از ماهیت کسب‌وکار و تکمیل ماهیت برند شما کمک خواهد کرد.

در این راستا از تکمیل سه بخش مهم زیر در قسمت ویرایش پروفایل غافل نشوید:

·      **موقعیت جغرافیایی:** از این طریق، محل فعالیت کسب‌وکار خود را برای مخاطبان مشخص می‌کنید. با ارائه جزئیات بیشتر در این بخش، علاوه بر آسان‌تر شدن ارتباط حضوری، زمینه ایجاد اعتماد بیشتری را فراهم می‌آورید.

·      **آدرس وب‌سایت:** در این قسمت می‌توانید یک آدرس اینترنتی را با کاربران به اشتراک بگذارید. اگرچه معمولا آدرس وب‌سایت در این بخش قرار داده می‌شود؛ اما بهتر است که یک صفحه فرود اختصاصی برای توییتر در وب‌سایت خود طراحی کنید و آدرس آن را در این قسمت بگذارید تا بتوانید اطلاعات متناسب‌تری را در اختیار کاربران توییتر قرار بدهید.

·      **قسمت بایو:** در این بخش باید در 160 کاراکتر، خود و کسب‌وکارتان را معرفی کنید. از بیان اهداف و آمال خود صرف نظر کرده و روی منافع و مزایا تمرکز کنید. به علاوه، از آوردن متن‌هایی درباره سلب مسئولیت خودداری کنید و از متن‌های کلیشه‌ای نیز فاصله بگیرید. چون کاربران با این موضوعات به خوبی تعامل برقرار نمی‌کنند و نسبت آن واکنش مناسبی نخواهند داشت.

  

### دنبال کردن حساب‌های کاربری دیگر را شروع کنید

با follow یا دنبال کردن یک حساب کاربری توییتر، مخاطب توییت‌های آن می‌شوید. دقت داشته باشید که به خصوص در ابتدا لازم است که در انتخاب افرادی که دنبال می‌کنید، ریزبین‌تر بوده و سختگیری بیشتری به خرج بدهید.

به خاطر داشته باشید که توییتر نیز همانند اینستاگرام درباره تعداد افرادی که در بازه زمانی کوتاه مدت دنبال می‌کنید بسیار حساس است؛ بنابراین مراقب باشید و عجله نکنید تا مبادا به خاطر رفتاری که از دید توییتر مشکوک به نظر می‌رسد، حساب کاربری کسب‌وکارتان در همان هفته اول به حالت تعلیق در بیاید و برنامه شما برای فعالیت در توییتر تحت تأثیر قرار بگیرد.

دقت داشته باشید که تجربه توییتری شما تحت تأثیر افرادی قرار خواهد داشت که دنبال می‌کنید و نه افرادی که شما را دنبال می‌کنند؛ بنابراین برای داشتن یک تجربه بهتر از کار با توییتر در انتخاب افرادی که دنبال می‌کنید دقت نظر بیشتری داشته باشید.

به طور کلی برای فعالیت هدفمند در توییتر، گروه‌های زیر گزینه‌های مناسبی برای دنبال شدن هستند:

·      مخاطبان هدف

·      شرکای تجاری

·      رقبا یا همکاران

·      سازمان‌های تخصصی حوزه فعالیت شما

·      کسب‌وکارهای محلی

·      کسب‌وکارهایی که توسط افرادی که می‌شناسید اداره می‌شوند (شبکه حرفه‌ای شما)

معمولا با شروع فرآیند دنبال کردن کاربران مورد نظرتان، خواهید دید که تعدادی از افرادی که نمی‌شناسید شروع به دنبال کردن حساب کاربری شما می‌کنند. این جای نگرانی ندارد و فعلا باید روی افرادی که دنبال می‌کنید تمرکز داشته باشید تا رفته رفته شبکه حرفه‌ای خود را ایجاد کنید.

  

### گفت‌وگو و تعامل را شروع کنید

تعامل و گفت‌وگو در رسانه اجتماعی توییتر با سایر رسانه‌های اجتماعی تفاوت دارد؛ از این لحاظ که همه چیز در آن مختصر و مفید است و به عنوان یک رسانه سریع و پرتکاپو جذابیت فراوانی برای کاربران خود دارد.

پیش از آغاز گفتگو و مشارکت در بحث‌ها ابتدا کمی صبر کنید و نوشته‌های دیگران را بخوانید تا با فضای حاکم بر توییتر آشنا شوید. سپس هرگاه که احساس کردید حرفی برای گفتن دارید وارد گفت‌وگو شوید. و توییت‌های خودتان را هم منتشر کنید.

به منظور شروع گفتگو برای فعالیت هدفمند در توییتر باید با 5 نوع پستی که در این شبکه اجتماعی گذاشته می‌شود آشنایی داشته باشید:

·      **توییت:** پیامی که به طور معمول و با استفاده از دکمه Tweet برای دنبال‌کنندگان خود منتشر می‌کنید.

·      **Reply یا پیامی که در پاسخ به یک توییت دیگر ارسال می‌شود:** این یک پیام عمومی است که در آن شناسه کاربری طرف مقابل ذکر می‌شود و در فهرست فید (قسمتHome) دنبال‌کنندگان حساب کاربری مورد نظر و شما نیز ظاهر خواهد شد. به علاوه، با هر پاسخ، از طریق قسمت mentions در بخش Notifications نیز به مخاطب اطلاع رسانی می‌شود.

·      **Mention یا ذکر شناسه کاربری:** هر گاه که در یک پیام از یک @ همراه با یک شناسه کاربری دیگر استفاده کنید، آن فرد را منشن کرده‌اید. تفاوت منشن با مورد قبلی در این است که در اینجا به توییت طرف مقابل پاسخ نمی‌دهید.

·      **Direct Message یا پیام مستقیم:** پیامی که به صورت خصوصی و از طریق بخش Messages برای یک کاربر دیگر ارسال می‌کنید. دقت کنید که در تنظیمات پیش فرض پروفایل‌های توییتر، امکان ارسال پیام برای افرادی که دنبال نکرده‌اید وجود ندارد.

·      **Retweet یا ری‌توییت:** پیامی که یک فرد دیگر توییت کرده و شما آن را با دنبال کنندگان خود به اشتراک می‌گذارید. که در بحث‌های خبری برای مشخص شدن منبع اصلی خبر از این موضوع استفاده زیادی می‌شود.
