---
slug: twitter-algorithms
title: الگوریتم‌های رسانه اجتماعی توییتر
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Twitter]
---

## الگوریتم‌های توییتر در سال‌های اخیر چگونه کار می‌کنند؟

همان‌طور که گفته شد توییتر نیز در ابتدا توییت‌ها را بر اساس جدول زمانی و برحسب زمان انتشار به کاربران نمایش می‌داد اما در چند سال اخیر مهم‌ترین ملاک برای نمایش بیشتر یک توییت، علاقه کاربران به محتواها قرار گرفته است. یعنی هرچه محتوا و توییتی بیشتر بر اساس علاقه و سلیقه کاربر باشد، در تایم‌لاین او بالاتر از سایر توییت‌ها قرار می‌گیرد. پس می‌توان گفت **الگوریتم‌های توییتر** منحصرا راجع به شخصی‌سازی است.

تمامی الگوریتم‌ها با استفاده از تکنولوژی یادگیری ماشینی توییت‌ها را بر اساس سیگنال‌های رده‌بندی مثل تازگی توییت و ارتباط توییت با سلیقه و علایق شما منظم می‌کنند. پس با کمک این رده‌بندی و با ادغام آنچه که در گذشته لایک کرده‌اید و آنچه که افراد مشابه شما لایک کرده‌اند محاسبات انجام و توییت‌ها به شما نمایش داده می‌شوند.

بر اساس گفته‌های توییتر، توییت‌ها بر اساس یک سری فاکتور‌ها از جمله: تعامل بیشتر کاربر با نویسنده‌ی توییت‌ها، تعداد ریتوییت، لایک (فیو) و تأثیرگذاری توییت‌ها، تعداد فالوور‌های اکانت، فاصله جغرافیایی با دیگر کاربران، میزان درگیری کاربر با توییت‌های پیشین و اینگیجمنت توییت می‌توانند در تایم‌لاین توییت‌های برتر مخاطبان قرار گیرند.

یعنی حتی توییتر هم به صورت کامل و دقیق نمی‌داند که الگوریتم‌هایش چه محتواهایی را اول و با اولویت بالاتری نشان می‌دهند. چون این روند نسبی است و با توجه به سیگنال‌های دریافتی متفاوت برای هر حساب کاربری شخصی‌سازی می‌شود. در واقع به همین دلیل است که امروزه توییتر هم از تحلیل نتایج به عنوان بخشی از فعالیت‌های یادگیری ماشین استفاده می‌کند.

در بسیاری از منابع ذکر شده است که الگوریتم‌‌ توییتر در گذشته نه چندان دور، در مورد برش تصاویر و برداشت مفاهیم از آن‌ها مشکلات زیادی داشت. به گونه‌ای که این الگوریتم‌ها، تصویر زنان سفیدپوست را برجسته‌تر از زنان سیاه‌پوست نشان می‌دادند. اما بعد از اینکه توییتر به صورت پیشرفته از هوش مصنوعی و یادگیری ماشین برای تحلیل محتوا و داده‌ها استفاده کرد، شفافیت و مسئولیت‌پذیری در دستور کار این پلتفرم قرار گرفت و نابرابری‌ها حل شد.

بنابراین الگوریتم‌های توییتر در گذر زمان تغییر می‌کنند. مثلا الگوریتم نمایش تصاویر تغییر کرد. در حال حاضر نیز، توییتر تصویر را به طور کامل نشان می‌دهد و آن را برش نمی‌دهد. با این تغییرات، کاربران کنترل بیشتری در محتوای توییترشان دارند.

  

### تایم‌لاین Home و آخرین توییت‌ها

در رسانه اجتماعی توییتر دو نوع تایم‌لاین مختلف تحت عنوان Home و آخرین توییت‌ها وجود دارند و کاربران آن می‌توانند بین این دو تایم‌لاین جابه‌جا شوند. آخرین توییت‌ها، توییت‌ها را براساس ترتیب زمانی نشان می‌دهد. همانطور که در بخش قبل هم اشاره شد، در این تایم‌لاین، صرفا توییت‌ کسانی را می‌بینید که آن‌ها را فالو (دنبال) کرده‌اید.

دیگر تایم‌لاین Home از الگوریتم رتبه‌بندی توییتر با توجه به معیارها و سیگنال‌های خاصی استفاده می‌کند و توییت‌ها را براساس بهترین‌ها برای شما نشان می‌دهد. برای اینکه از یک تایم‌لاین به تایم‌لاین دیگری بروید، کافیست روی علامت ستاره روی دسکتاپ یا اپلیکیشن موبایل کلیک کنید.

### تایم‌لاین قابل‌تغییر

کاربران توییتر می‌توانند با استفاده از توییتر لیست، تایم‌لاین خودشان را تغییر دهند و شخصی‌سازی کنند. در واقع شما می‌توانید حداکثر ۵ لیست مختلف در توییتر درست کنید و با لیست‌کردن صفحه‌های مورد علاقه، توییت‌های دلخواه‌تان را زودتر ببینید.

  

### موضوع‌های توییتر

توییتر براساس علاقه‌های شما موضوع‌های توییتری را به شما پیشنهاد می‌دهد. اگر یک موضوع را در توییتر دنبال کنید، توییت‌ها، رویدادها و تبلیغات مرتبط به آن هم در تایم‌لاین نمایش داده می‌شود. موضوع‌هایی که دنبال می‌کنید، عمومی یا پابلیک هستند. حتی می‌توانید موضوع‌های توییتری را طوری تنظیم کنید که موضوع  خاصی برای شما نشان داده نشود.

وقتی توییتر برای اولین‌بار Topics یا موضوع‌ها را راه‌اندازی کرد، کاربران از این موضوع ناراحت بودند. آن‌ها می‌گفتند که تایم‌لاینشان پر از موضوع‌های پیشنهادی شده است. بعد از این اتفاق، پیشنهادات موضوعی در فید کم‌تر اما دقیق‌تر شدند، اما باز هم می‌توانید توییت‌های موضوعی را در بخش نتایج ببینید. برای دسترسی و شخصی‌سازی موضوع‌های توییتر، روی آیکون سه نقطه در سمت چپ کلیک کنید. در آنجا می‌توانید Topics را ببینید. فالو کردن و آنفالو کردن هم در این بخش قابل تنظیم است.

  

### ترندهای توییتری

ترندهای توییتری در همه جای توییتر قابل مشاهده هستند. این ترندها در تایم‌لاین Home ، نوتیفیکیشن، نتایج جست‌وجو و حتی صفحه‌های پروفایل وجود دارند. در اپلیکیشن توییتر، می‌توانید ترندها را در نوار اکسپلور ببینید. موضوع‌های ترند هم الگوریتم مخصوص به خودشان را دارند.

این الگوریتم مشخص می‌کند که چه موضوع‌هایی به عنوان ترند به شما نمایش داده شوند. گاهی اوقات متنی در مورد یک موضوع می‌بینید و متوجه می‌شوید که چرا یک موضوع ترند شده است. بعضی مواقع هم باید روی یک لینک کلیک کنید تا بحث را متوجه شوید. بنابراین دیگر لازم نیست که برای کشف ترندها اسکرول کنید.

دقت داشته باشید که کاربران با مشارکت در موضوعات ترند شانس بیشتری برای دیده شدن توییت‌های خود پیدا می‌کنند، رسانه‌ها اطلاعات مورد نیاز درباره داغ‌ترین حوادث و اخبار لحظه‌ای بدست می‌آورند؛ دولت‌ها، سازمان‌ها و کسب‌وکارها هم از ذهنیت عمومی نسبت به موضوعات مطلع می‌شوند. به همین دلیل، توییتر موضوعات ترند در این شبکه‌اجتماعی را بصورت لحظه‌ای به کاربران اعلام می‌کند.

به دلیل حجم بسیار زیاد توییت‌ها در هر لحظه، برای اعلام موضوع ترند از هوش مصنوعی و الگوریتم‌های اختصاصی شناسایی ترند استفاده می‌شود. این الگوریتم به گونه‌ای توسعه پیدا می‌کند تا بتواند موضوعات ترند را با رفتارهای مختلف شناسایی کنند؛ مانند دیگر الگوریتم‌های رتبه‌بندی در شبکه‌های اجتماعی، اعتبار این روش در مخفی و نامعلوم بودن آن است. در غیر این‌صورت افراد مختلف تلاش خواهند کرد تا آن الگوریتم را فریب داده و جعل کنند.

با این حال، عوامل اصلی موثر بر تشخیص یک موضوع ترند در توییتر تا حد زیادی مشخص است (اگرچه سهم هر یک همچنان نامعلوم است).

**تعداد تکرار موضوع یا هشتگ،** از عوامل مهم در ترند شدن آن است. اما نکته‌ی بسیار مهم در کنار حجم توییت، **شیب افزایشی** در تعداد تکرار است. به عنوان مثال، احتمال ترند شدن یک موضوع که نرخ تکرار آن در سی دقیقه از 100 به 110 رسیده، کمتر از احتمال ترند موضوعی است که تعداد تکرار آن در همین زمان از 30 به 60 رسیده باشد.

**تعداد کاربر مشارکت‌کننده** **در موضوع** نیز بسیار مهم است. طبیعتا اگر یک کاربر تعداد بسیار زیادی توییت در یک موضوع منتشر کند، نمی‌توان گفت که آن موضوع در توییتر داغ است.

پس تا اینجا **تعداد قابل توجه و رو به افزایش از کاربران** که **تعداد رو به افزایشی از توییت‌ها** را منتشر و بازنشر می‌کنند، می‌تواند به عنوان موضوع داغ یا ترند شناسایی شود. اما جعل چنین حالتی، با ربات‌های کامپیوتری برنامه‌ریزی‌شده، چندان دشوار نیست. به همین دلیل، توییتر از شاخص‌های دیگر برای راستی‌آزمایی ترند استفاده می‌کند.

یکی از ترفندها برای حذف ترندهای جعلی، توجه به **اعتبار کاربران** است که می‌تواند با تقریب مناسبی، از تعداد دنبال‌کنندگان (فالوور) هر کاربر نتیجه‌گیری شود. در واقع، توییتر اینطور تصور می‌کند که نمی‌شود یک موضوع ترند باشد و هیچ کاربر تاثیرگذار یا اینفلوئنسری در آن مشارکت نداشته باشد.

از طرف دیگر، از آنجا که **تعامل** بخش جدایی‌ناپذیر گفتگوی داغ درباره یک موضوع است، در شناسایی ترند توییتر نیز مورد توجه قرار می‌گیرد. شاخص اینگیجمنت به همین دلیل مورد اشاره قرار گرفته که شامل موارد مختلفی است؛ **ریتوییت** مهم‌ترین آن بوده و به نظر می‌رسد لایک و حتی موارد دیگری مانند کلیک بر روی هشتگ، در داغ شدن آن موثر باشد.

به طور کلی، الگوریتم ترند توییتر براساس موقعیت مکانی شما فعالیت می‌کند. حتی با تنظیم موقعیت‌های مکانی مختلف می‌توانید ترندهای موضوعی یک موقعیت مکانی خاص را هم ببینید. برای این کار کافیست به بخش تنظیمات بروید و موقعیت مکانی موردنظرتان را انتخاب کنید. سپس با کلیک روی ترندها می‌توانید توییت‌ها و هشتگ‌های حاوی آن موضوع را ببینید.

اما اگر بخواهیم کمی جزئی‌تر و دقیق‌تر به موضوع نگاه کنیم، به این نتیجه می‌رسیم که ترندهای توییتر به طور کلی سه نوع هستند؛ اختصاصی، منطقه‌ای و جهانی.

ترندهای اختصاصی برای شما، از محتوای مورد علاقه شما در توییتر و شبکه افرادی که آنها را دنبال می‌کنید مشخص می‌شود. مبنای محاسبه ترند مناطق جغرافیایی مختلف (منطقه‌ای) کمی متفاوت است. این نوع ترند بسیار شبیه ترند جهانی است، با این تفاوت که در میان کاربران منطقه جغرافیایی خاص **و نه تمام دنیا**، محاسبه شده و برای همان منطقه به نمایش درمی‌آید.

اما، مهم‌ترین ترند توییتر، **ترند جهانی توییتر** است. موضوعاتی که با عنوان "ترند در سراسر دنیا" مشخص می‌شوند، تمام ویژگی‌های عمومی ترند را داشته و نیز در حجم زیاد و رو به افزایش، بطور گسترده در مناطق مختلف جغرافیایی مورد استفاده قرار گرفته‌اند.

نیاز به توجه کاربران سراسر دنیا باعث می‌شود که عموما موضوعات با دغدغه‌ی بین‌المللی در فهرست ترندهای جهانی توییتر قرار ‌گرفته و موضوعات منطقه‌ای، در این فهرست شانس کمتری برای دیده شدن داشته باشند.
