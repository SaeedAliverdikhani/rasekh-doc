---
slug: twitter-persona
title: تعیین پرسونای مخاطب هدف
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Twitter]
---

## شناسایی مخاطب هدف و تعیین پرسونای مخاطب

برند شما در توییتر نمی‌تواند و نباید برای همه کس، همه چیز باشد؛ به عبارت دیگر، باید افرادی که به دنبال جذبشان هستید را مشخص کنید و استراتژی خود را به نحوی تدوین نمایید که برای آن‌ها ارزش آفرین باشد، نه لزوماً همه کاربران توییتر. از این طریق، می‌توانید اقدامات هدفمندتر و مؤثرتری را انجام بدهید که باعث ترغیب کاربران هدف به تعامل خواهد شد.

اگر با فعالیت‌های هدفمند در راستای جذب کاربر در رسانه‌های اجتماعی آشنا باشید، به احتمال زیاد با عبارت **پرسونای مخاطب** رو به رو شده‌اید. در واقع پرسونای مخاطب امروزه بسیار کاربردی و مهم است، از این جهت که باعث می شود شما روند فعالیت‌های خود را هدفمندتر تنظیم کنید.

در واقع با استفاده از **پرسونا،** شما می توانید درک و شناخت درست و مناسبی از مخاطبان خود داشته باشید. وقتی شما شخصیت مخاطبان خود را شناخته باشید و متناسب با آن روند فعالیت‌های خود را تنظیم کنید، قطعا می‌توانید هوشمندانه‌تر عمل کنید و بازخورد مناسب‌تری دریافت کنید.

  

#### **پرسونای مخاطب چیست؟**

منظور از پرسونا در واقع تصاویر ذهنی و کاراکتر‌های خیالی از مجموعه مخاطبان ما هستند، که الگو‌های رفتاری، ویژگی‌های شخصیتی، اهداف و نیاز‌هایی بسیار شبیه و متناسب با مخاطبان مورد نظر ما را دارند. در واقع پرسونا مشخص کننده این است که مخاطب شما چه کسی است؟ چه نیاز‌هایی دارد؟ ویژگی‌های شخصیتی او چگونه است؟ چطور رفتار می کند؟

دقت داشته باشید که می توان چندین پرسونای مخاطب گوناگون داشت و این اصلا مشکلی ندارد. اما سعی کنید که در تحقیقاتی که برای مشخص کردن پرسونا و دسته بندی آن‌ها انجام می دهید دقیق تر عمل کنید. به این دلیل که دقت و جزئیات بیشتر باعث می شود تعداد دسته‌های پرسونای شما کاهش یابد.

 هر چقدر تعداد پرسونای کمتر همراه با اطلاعات دقیق تری داشته باشید، کار شما با تمرکز بیشتری انجام می شود و دیگر پراکندگی ذهنی برای خود ایجاد نخواهید کرد. پس این مورد طبیعی است که پرسونای مخاطبان شما در چند دسته متفاوت جای گیرد، چون هرکدام از مخاطبان شما شاخص‌های گوناگونی دارند و باید استراتژی متفاوتی برای هر کدام در نظر داشته باشید. می توان گفت تعداد مناسب بین 3 تا 5 است.

دقت کنید صرفا به عمل دسته بندی کردن مخاطبان، پرسونا گفته نمی‌شود! حال که با پرسونای مخاطب آشنا شدید، می‌دانید که اهمیت بسیار بالایی دارد، به خصوص برای فعالان حوزه محتوا، چون از این طریق مخاطب هدف خود را کامل شناسایی کرده و محتوای تاثیرگذاری خلق می‌کنند.

#### **چگونه پرسونای مخاطب را طراحی کنیم؟**

برای ایجاد و طراحی پرسونا باید به سوالات دقیق و ریزبینانه نسبت به مخاطب هدف و ایده آل خود بپردازید. این سوالات را برای خودتان مطرح کنید و سعی کنید با استفاده از مواردی همچون تجربه و جمع‌آوری اطلاعات، شناخت شبکه‌های اجتماعی، بررسی شبکه‌های معنایی و دیگر موارد پاسخ مناسب را برای آن پیدا کنید.

  

در واقع هنگامی که به سراغ این سوالات می‌روید، متوجه می‌شوید بسیاری از موضوعات کلیدی در ارتباط با مخاطبان هدف شما، وجود داشته و شما حتی به آن فکر هم نمی‌کردید! بررسی کنید تا به خوبی متوجه شوید که در حال حاضر بهترین مخاطبان شما چه کسانی هستند؟ این مخاطبان چه ویژگی‌های کلیدی دارند؟ چرا شما را انتخاب کرده‌اند؟ و دیگر سوالاتی همانند موارد گفته شده را برای تیم خود مطرح کنید.

حتی می‌توانید برای کسب اطلاعات بیشتر با مخاطبان خود ملاقات‌های حضوری داشته باشید. حتی می‌توانید اینکار را ساده‌تر نیز انجام دهید. به این صورت که نظرسنجی‌هایی درون سایت و شبکه‌های اجتماعی خود ایجاد کنید. سپس از مشتریان و مخاطبان خود درخواست کنید که این پرسشنامه‌ها را تکمیل کنند.

می توانید از همکاران خود در بخش ارتباط با مخاطب و پشتیبانی کمک بگیرید و از تجربه آن‌ها نیز بهره مند شوید. حتی می توانید به سراغ بررسی کلمات کلیدی پرکاربرد بروید. پس از انجام تحقیق کلمات کلیدی، شما نیاز‌های کاربران را از این طریق شناسایی می‌کنید و می‌توانید از آن در طراحی پرسونای خود استفاده کنید.

سعی کنید آمار و ارقام‌ها را به صورت کامل بررسی کنید. آمار مرتبط با سایتتان را می توانید از طریق ابزار کاربردی همچون گوگل آنالیتیکس استخراج کنید. سپس با علایق مخاطبان خود آشنا شوید و معیار‌های دیگر را بسنجید. حتی باید به دقت آمار مربوط به شبکه‌های اجتماعی را نیز بررسی کنید، چون این اطلاعات بسیار ارزشمند هستند.

### مزایای طراحی پرسونای مخاطب

·      درک درست از نیاز مخاطب

·      آشنایی با چالش‌هایی که مخاطبان با آن رو به رو هستند

·      شناخت کامل مخاطب هدف، شخصیت و علاقه‌مندی‌های او

·      شفاف‌تر کردن مسیر حرکت فعالیت‌های توییتری

·      تقسیم بندی مخاطبان به گروه‌های دقیق و مشترک

·      تنظیم عملکرد به صورت هوشمندانه و هدفمند

  

### سوالاتی که در طراحی پرسونای مخاطب باید مطرح کنید

تا به اینجا با پرسونای مخاطب و اهمیت و ضرورت آن آشنا شدیم، همچنین متوجه شدیم که به چه صورت باید اطلاعات مورد نیاز را جمع‌آوری کنیم. در ادامه شاخص‌هایی همراه با معیار‌های دقیق‌تری برای جمع‌آوری اطلاعات را بررسی خواهیم کرد، که می‌تواند بسیار کاربردی و مفید باشد:

### مخاطب هدف شما دقیقا چه کسی است؟

**·      نام و محدوده سنی مخاطب**

**·      جنسیت**

**·      تحصیلات**

**·      محل زندگی (شهر، شهرستان، روستا)**

**·      علاقه مندی‌ها و اولویت‌ها**

**·      سبک زندگی و ویژگی‌های شخصیتی**

### سبک زندگی مخاطب هدف به چه صورت است؟

**·      شغل و عنوان شغلی**

**·      درآمد ماهیانه**

**·      میزان سرمایه**

**·      خصوصیات اخلاقی در نحوه استفاده از اطلاعات (رویکرد استفاده از رسانه‌های سنتی یا مدرن)**

### مخاطب هدف اوقات فراغت و زمان استراحت خود را چگونه می گذراند؟

**·      سرگرمی‌ها و علاقه‌مندی‌ها**

**·      هیجانات محبوب مخاطب**

**·      میزان تمایل به صرف وقت در اینترنت**

**·      و…**

### سایر پرسش‌ها

از دیگر سوالاتی که به صورت کلی در این زمینه مطرح می شود، می توان به موارد زیر اشاره کرد:

**·      مخاطب هدف از چه رسانه‌های اجتماعی استفاده می‌کند؟**

**·      میزان وقتی که درون شبکه‌های اجتماعی صرف می‌کند چقدر است؟**

**·      چه کسانی روی مخاطب هدف شما تاثیرگذار هستند؟**

**·      پلتفرمی که مخاطب هدف شما از آن استفاده می‌کند چیست؟**

**·      مخاطب هدف شما معمولا به دنبال چه کسب‌وکارهایی با چه محصولاتی است؟**

**·      ویژگی خدماتی که مخاطب استفاده می‌کند چگونه است؟**

**·      دیدگاه، اعتقادات و اهداف مخاطب در زندگی چیست؟**

  

سوالات زیادی از این نوع وجود دارد اما مهمترین موارد بررسی شدند. شما می‌توانید این پرسش‌ها را متناسب با نیاز خود و حوزه کاری مربوطه انتخاب کنید و از آن‌ها برای ایجاد و طراحی پرسونای مخاطب هدف خود استفاده کنید.

 دقت داشته باشید که استفاده از **سوالات درست** و **جمع آوری دقیق اطلاعات کاربردی** از نکاتی است که باید در طراحی پرسونای مخاطب، توجه ویژه ای به آن داشته باشید!

**پرسونای مخاطب** مدلی مبتنی بر تحقیق و بررسی است که ترسیم و طراحی آن در هر کسب‌و‌کار آنلاینی از اهمیت ویژه‌ای برخوردار است. اگر قصد دارید فعالیت‌های خود را به صورت هدفمند پیش ببرید، باید مخاطبان هدف خود را شناسایی کنید، نیاز‌هایشان را متوجه شوید، آن‌ها را دسته بندی کنید و متناسب با آن عمل کنید.

