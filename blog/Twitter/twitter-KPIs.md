---
slug: twitter-KPIs
title: شاخص‌های کلیدی عملکرد توییتر
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Twitter]
---

## مهم‌ترین شاخص‌های کلیدی عملکردی که باید در رسانه‌های اجتماعی ردیابی شوند

معیارهای زیادی در رسانه‌های اجتماعی وجود دارد و همه می‌توانند به طرق مختلف با کسب و کار شما مرتبط باشند. برای ردیابی موثر استراتژی رسانه اجتماعی برندتان که اهداف مورد نظر را برآورده می‌کند، سعی کنید KPI‌ها را در هر یک از دسته‌های زیر تنظیم کنید.

### Reach KPIs

این نوع شاخص‌های کلیدی دستیابی تعداد کاربرانی که با کانال‌های شما در رسانه‌های اجتماعی شما برخورد می‌کنند و آشنا می‌شوند را اندازه‌گیری می‌کنند. دقت داشته باشید که دسترسی و تعامل دو چیز متفاوت هستند. دسترسی را به عنوان یک معیار اندازه‌گیری کمی در نظر بگیرید. داده‌های دسترسی مخاطبان موجود و بالقوه شما، میزان رشد در طول زمان و آگاهی از برند را نشان می‌دهد.

#### Impressions

این معیار نشان‌دهنده تعداد دفعاتی است که پست و محتوای شما در فید یا تایم لاین یک نفر قابل مشاهده است. این لزوما به این معنا نیست که شخصی که پست را مشاهده کرده، متوجه آن شده یا آن را خوانده است؛ اما در نهایت ایمپرشن بیشتر یعنی نمایش بیشتر محتوای شما برای افراد دنبال کننده، که همین موضوع دسترسی به محتوا و میزان سرایت‌پذیری را افزایش می‌دهد.

#### تعداد فالوورها

این معیار بیانگر تعداد دنبال‌کنندگانی است که در یک بازه زمانی مشخص به حساب کاربری شما اضافه شده‌اند و به نوعی مخاطبان هدف شما هستند؛ چون انتخاب کرده‌اند که محتوای شما را پیگیری کنند و دائما در جریان جزئیاتی که منتشر می‌کنید، باشند.

#### نرخ رشد کاربران و مخاطبان

معیار نرخ رشد مخاطب نشان می‌دهد که چگونه تعداد فالوورها در طول زمان تغییر می‌کند. در واقع شما باید نرخ رشد کاربران را مطابق فرمول زیر در بازه‌های زمانی متفاوت محاسبه کنید و از طریق آن میزان تاثیرگذاری فعالیت‌های مختلفی که انجام شده است را ارزیابی کنید. چون فعالیت‌های مختلفی که در راستای افزایش آگاهی و سرایت‌پذیری اطلاعات باشد در نهایت باید منجر به رشد تعداد مخاطبان هدف شما شود.

برای محاسبه نرخ رشد کاربران کافی است نسبت فالوور‌های جدید را به کل مخاطبان‌تان بدست آورید و این عدد را در 100 ضرب کنید. به این صورت میزان رشد مقطعی را محاسبه می‌کنید و پس از ثبت این آمار و ارقام در باز‌ه‌های زمانی مختلف، ارزیابی میزان تاثیرگذاری فعالیت‌ها ساده‌تر می‌شود.

#### Reach

  این معیار نشان‌دهنده تعداد نفراتی است که به هر نحوی از هشتگ گرفته، تا ترندهای محتوایی و اکسپلور و غیره به محتوای شما دسترسی پیدا کرده‌اند اما لزوما فالوور مستقیم حساب کاربری شما نیستند. در واقع یکی از اصلی‌ترین معیارها برای سنجش میزان سرایت‌پذیری اطلاعات، Reach است که معمولا در بخش بینش که خود شبکه‌های اجتماعی برای کاربران فراهم می‌کنند، تخمینی از میزان آن ارائه می‌گردد.

میزان سرایت‌پذیری اطلاعات با توجه به معیار Reach مطابق فرمولی که در ادامه به آن می‌پردازیم محاسبه می‌شود. نسبت Reach هر پست یا محتوا (ثبت شده در بخش بینش رسانه‌های اجتماعی) به تعداد کل فالوورها وقتی در 100 ضرب شود، درصد سرایت‌پذیری اطلاعات را نمایش می‌دهد.

#### دسترسی بالقوه

این معیار تعداد افرادی را که می‌توانند یک پست را در طول دوره زمانی مشخصی ببینند، اندازه‌گیری می‌کند. به عبارت دیگر، اگر یکی از فالوورهای شما، پست شما را با شبکه دنبال‌کنندگان خود به اشتراک بگذارد، بین 2 تا 5 درصد از فالوورهای آن‌ها در دسترسی بالقوه پست نقش دارند.

می‌توان گفت شما با استفاده از این معیار پتانسیلی که در زمینه میزان سرایت‌پذیری وجود دارد را ارزیابی می‌کنید. در بخش قبلی صرفا شما با مخاطبان حساب کاربری خود در ارتباط بودید اما در این بخش به این موضوع می‌پردازیم که وقتی محتوای شما بازنشر می‌شود و حساب کاربری شما منشن می‌شود، پتانسیل دسترسی به محتوا یا همان میزان سرایت‌پذیری تا چه حد افزایش می‌یابد. این معیار را می‌توانید با ضرب کردن تعداد منشن‌ها (همان تعداد بازنشر محتوای شما) در تعداد دنبال‌کنندگان حساب‌های کاربری بازنشر کننده محاسبه کنید و پتانسیلی که در این زمینه وجود دارد را ارزیابی کنید.

#### Social share of voice

این معیار تعداد افرادی که از نام تجاری شما نام برده‌اند، در مقایسه با تعداد افرادی که از رقبای شما نام می‌برند را، ردیابی می‌کند. به سادگی، نشان می‌دهد که برند شما چقدر در صنعت شما محبوب و شناخته شده است. دقت داشته باشید که این معیار نیز مانند سایر معیارها باید در بازه‌های زمانی مشخص سنجیده شود و سپس مورد مقایسه قرار گیرد تا میزان رشد یا افت یک برند به خوبی مشخص گردد. برای محاسبه این معیار باید نسبت تعداد برند منشن‌های مربوط به خودتان را به تعداد کل برند منشن‌های حوزه فعالیت‌تان (برند خودتان + برندهای رقیب) محاسبه کرده و در 100 ضرب کنید تا درصد Share of Voice را بدست آورید.

### KPIهای مرتبط با تعامل در رسانه‌های اجتماعی

KPIهای مختلف برای سنجش تعامل در رسانه‌های اجتماعی، نحوه و کیفیت تعامل با دنبال‌کنندگان هدف شما را اندازه‌گیری می‌کند. این معیارها به شما نشان می‌دهند که آیا مخاطبان شما، با محتوا و روند فعالیت‌های شما ارتباط برقرار می‌کنند و مایل به تعامل با برند شما هستند یا خیر.

#### لایک

لایک معیاری است برای سنجش میزان تایید و محبوبیت یک محتوا در میان دنبال‌کنندگان یک حساب کاربری که معمولا در رسانه‌های اجتماعی برای آن دکمه خاصی در نظر گرفته می‌شود؛ کاربران می‌توانند با فشردن این دکمه محتوای شما را بارها و بارها تایید کنند و تعداد این تاییدها یکی از معیارهایی است که شما می‌توانید میزان برقراری ارتباط بین محتوای تولید شده از سوی شما و علاقه مخاطبان هدف به آن‌ها را بسنجید و روند فعالیت‌های خودتان را هدفمندتر کنید.

#### کامنت‌ها و نظرات

تعداد دفعاتی که فالوورهای شما بر روی پست‌های شما نظر می‌دهند. به یاد داشته باشید که نظرات می‌توانند احساسات مثبت یا منفی داشته باشند، بنابراین تعداد زیاد نظرات همیشه چیز خوبی نیست! برای سنجش این بخش در مقیاس گسترده می‌توانید به سراغ سامانه‌های تحلیل احساسات یا اصطلاحا Sentiment Analysis بروید و به صورت کلی مجموعه‌ای از نظرات را در قالب‌های خاص و دسته‌بندی شده توسط هوش مصنوعی مرتب کنید و مورد بررسی قرار دهید.

#### میزان تشویق

نرخ تشویق فقط اشاره به تعاملات مثبت یا تعاملاتی که تایید روند فعالیت و محتوای شما را شامل می‌شود، دارد. این معیار شامل لایک‌ها، تعداد ذخیره‌سازی‌ها، ریتوییت‌ها، علاقه‌مندی به یک پست و غیره می‌شود. برای محاسبه این نرخ کافیست به بخش بینش شبکه‌های اجتماعی مراجعه کنید و آمار تاییدها را با توجه به معیارهای مطرح شده بدست آورید.

سپس نرخ تاییدها را برای هر محتوا تقسیم بر تعداد فالوورهای حساب کاربری کرده و نتیجه را در 100 ضرب کنید تا نرخ تشویق را بدست آورید و بتوانید آن را بسنجید.

#### میانگین نرخ تعامل

این معیار تمام تعاملی که یک پست دریافت می‌کند (از جمله لایک‌ها، نظرات، ذخیره‌سازی‌ها و موارد دلخواه) را بر تعداد کل دنبال‌کنندگان در کانال اجتماعی شما تقسیم می‌کند. میانگین نرخ تعامل نشان می‌دهد که به طور متوسط محتوای شما چقدر برای مخاطبان هدفتان جذاب بوده است. پیشنهاد می‌شود حتما در بازه‌های زمانی مشخص به بررسی نرخ تامل در حساب کاربری خود و رقبا بپردازید تا دیدگاه بهتری نسبت به روند فعالیت‌ها و بازخوردهای دریافتی از مخاطبان در هر بخش داشته باشید و بتوانید فعالیت‌های خود را بهینه‌سازی کنید و به نتایج بهتری برسید.

برای بدست آوردن میانگین نرخ تعامل در یک حساب کاربری کافیست میزان لایک‌ها، کامنت‌ها، اشتراک‌گذاری و ذخیره‌سازی‌ها را برای 10 پست آخر محاسبه کرده و به تعداد فالوورهای آن اکانت تقسیم کرده و در 100 ضرب کنید. به این صورت درصد میانگین تعامل یک حساب کاربری محاسبه می‌شود و این آمار برای اکانت‌های مختلف به راحتی قابل مقایسه است.

#### نرخ تقویت

این معیار نشان‌دهنده میزان فالوورهای شماست که محتوای شما را با فالوورهای خودشان به اشتراک می‌گذارند (اصطلاحا به آن‌ها مخاطب وفادار و حامی گفته می‌شود). این معیار می‌تواند همه چیز را از اشتراک‌گذاری‌ها و ریتوییت‌ها گرفته تا ریپین‌ها و دوباره‌نویسی‌ها را شامل شود. اساسا، نرخ تقویت بالا نشان می‌دهد که شما در ذهن دنبال‌کنندگان جایگاه خاص خود را دارید و آن‌ها می‌خواهند با برند شما مرتبط باشند.

برای بدست آوردن نرخ تقویت کافیست میزان اشتراک‌گذاری محتوا را محاسبه کرده و نسبت آن را به تعداد کل فالوورها محاسبه کنید، سپس خروجی نهایی را در 100 ضرب کنید.

### KPIهای تبدیل

  KPIهای تبدیل تعداد تعاملاتی را در رسانه‌های اجتماعی را اندازه می‌گیرند، که به بازدید از وب سایت، ثبت نام در خبرنامه، خرید یا سایر اقدامات دلخواه تبدیل می‌شوند. معیارهای تبدیل نشان می‌دهد که استراتژی رسانه‌های اجتماعی شما چقدر موثر است و آیا منجر به نتایج عملی می‌شود یا خیر.

#### نرخ تبدیل

این معیار بیانگر تعداد کاربرانی است که اقدامات مشخص شده در CTA رسانه اجتماعی شما را انجام می‌دهند (از وب سایت یا صفحه فرود شما بازدید می‌کنند، در یک لیست خبرنامه عضو می‌شوند، در سایت ثبت‌نام می‌کنند و غیره) در مقایسه با تعداد کل بازدیدها یا کلیک‌های بدست آمده. نرخ تبدیل بالا نشان می‌دهد که پست رسانه‌های اجتماعی شما محتوای ارزشمندی را به مخاطبان ارائه می‌دهد که آنها را وادار به عمل می‌کند!

#### نرخ کلیک

این معیار نشان‌دهنده تعداد افرادی است که پست و محتوای شما را درون نتایج مشاهده کرده‌اند و بر روی آن کلیک کرده‌اند تا به صورت اختصاصی رو آن وقت بگذارند و آن را بررسی کنند. نرخ کلیک بینشی را ارائه می دهد، در مورد اینکه آیا محتوای شما توجه مخاطبان هدف را به خود جلب می‌کند و آنها را تشویق می‌کند که اقدام کنند یا خیر. برای محاسبه نرخ کلیک باید نسبت تعداد کل کلیک‌ها به کل Impressions را بدست آورید و در 100 ضرب کنید.

#### نرخ پرش

همه کسانی که روی لینک‌های رسانه‌های اجتماعی شما کلیک می‌کنند، مقاله کاملی را که به اشتراک گذاشته اید را مطالعه نمی‌کنند و یا در خبرنامه عضو نمی‌شوند و به هر نحوی تعامل برقرار نمی‌کنند این آمار را تشکیل می‌دهند. در واقع نرخ پرش درصد بازدیدکنندگانی است که روی یک لینک در پست اجتماعی شما کلیک کرده اند، اما به سرعت آن صفحه را بدون هیچ اقدامی ترک کرده‌اند. قطعا شما می‌خواهید این مقدار کم باشد چون این معیار نشان می‌دهد که محتوای شما آنقدرها جذاب نیست، یا تجربه کاربری که ارائه کرده‌اید کمتر از حد مناسب بوده است.

#### هزینه هر کلیک (CPC)

CPC مبلغی است که به ازای هر کلیک روی پست رسانه اجتماعی حمایت شده خود به پلتفرم‌های رسانه‌های اجتماعی مانند توییتر یا اینستاگرام پرداخت می‌کنید. این معیار را دنبال کنید تا ببینید آیا مبلغی که خرج می‌کنید سرمایه‌گذاری ارزشمندی است یا خیر.

برای محاسبه این معیار باید نسبت کل هزینه‌های تبلیغاتی را به کل کلیک‌های دریافتی بدست آورید و خروجی را در 100 ضرب کنید. به این صورت هزینه‌ای که به ازای هر کلیک صرف شده است بدست می‌آید و با توجه به سایر معیارهای بررسی شده در بخش‌های قبلی می‌توانید میزان تاثیرگذاری این کلیک‌ها را محاسبه کرده و فعالیت‌های خود را بهینه‌سازی کنید.

### KPIهای رضایت مخاطب

KPIهای رضایت مخاطب ردیابی می‌شوند تا متوجه شوید کاربران رسانه‌های اجتماعی در مورد برند شما چگونه فکر می‌کنند و چه احساسی دارند. احساسات تعامل آن‌ها با نام تجاری شما به صورت آنلاین، بازخورد مستقیم برای کسب و کار شما است.

#### توصیفات مخاطب

نظراتی که توسط مخاطبان شما تایپ می‌شود و در رسانه‌های اجتماعی مانند نظرات Google برای کسب‌وکار من یا دایرکت اینستاگرام و توییتر ارسال می‌شود، به وضوح نشان می‌دهد که مشتریان در مورد برند شما چه احساسی دارند. رتبه بندی توسط امتیاز ستاره‌ای نمونه‌ای از توصیفات مخاطب است که تصویری خوب از احساس آن‌ها را در مورد کسب و کار شما ارائه می‌دهد.

#### امتیاز رضایت مخاطب

این معیار نشان می دهد که دنبال کنندگان شما چقدر از محصولات یا خدمات برند شما خوشحال هستند. می‌توانید این داده‌ها را از طریق یک نظرسنجی توییتر یا نظرسنجی اینستاگرام جمع‌آوری کنید، برای مثال، یک سؤال ساده بپرسید: رضایت کلی خود را از این محصول چگونه توصیف می‌کنید؟ بسته به نحوه تنظیم نظرسنجی خود، پاسخ دهندگان رضایت خود را به صورت عددی (مثلا در مقیاس 1 تا 10) یا از طریق توصیف کننده‌هایی مانند ضعیف، متوسط ​​یا عالی ارزیابی می‌کنند.
