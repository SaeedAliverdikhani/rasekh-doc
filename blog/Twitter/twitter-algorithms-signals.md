---
slug: twitter-algorithms-signals
title: سیگنال‌های تاثیرگذار بر روی الگوریتم‌های توییتر
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Twitter]
---

## مهم‌ترین سیگنال‌های رتبه‌بندی در الگوریتم‌های توییتر

طبق آمار و اطلاعات بدست آمده از فعالیت در رسانه اجتماعی توییتر، بهترین توییت‌ها براساس اکانت‌هایی که با آن‌ها ارتباط دارید و صحبت می‌کنید، انتخاب می‌شوند. البته معیارهایی هم وجود دارد که توییتر آن‌ها را برای کاربران فاش نکرده و نخواهد کرد. در واقع، هر الگوریتم رمز و رازهایی برای خودش دارد. اما پس از مدتی فعالیت در توییتر می‌توان به نتایجی رسید که با توجه به آن‌ها به میزان نسبتا خوبی، سیگنا‌ل‌های تاثیرگذار بر روی الگوریتم‌ها را شناسایی کرد. در ادامه تعدادی از این معیارها و سیگنال‌ها را بررسی خواهیم کرد.

  

### فالووینگ‌های توییتری

توییتر در فید، نوار اکسپلور و صفحه‌های پروفایل، حساب توییتری افرادی را به شما نشان می‌دهد و به شما پیشنهاد می‌کند که آن‌ها را فالو کنید. این پیشنهادها براساس دفترچه تماس شما (در صورتی که اجازه دسترسی به شماره‌های گوشی‌تان را برای توییتر صادر کرده‌ باشید.) موقعیت مکانی، فعالیت‌های شما در توییتر، فعالیت‌ شما در وب‌سایت‌های مرتبط با توییتر یا سایت‌هایی که به حساب توییتر شما متصل هستند، فراهم می‌گردد.

حتی بعضی از حساب‌های توییتری هم به این پلتفرم پول می‌پردازند و توییتر برای آن‌ها تبلیغ می‌کند. به این حساب‌ها، اکانت‌های پروموت‌شده می‌گویند. توییتر این اکانت‌ها را به شما پیشنهاد می‌دهد. دقت داشته باشید که پس از دنبال کردن هر یک از این حساب‌های کاربری، سیگنال‌هایی تاثیرگذاری را برای الگوریتم‌های توییتر ارسال می‌کنید. سپس توییتر با توجه به این سیگنال‌ها، فرآیندهای الگوریتمی را بهبود می‌بخشد تا پیشنهادات بهتری را برای شما فراهم کند.

نکته مهم دیگر این است که وقتی شما حساب کاربری را دنبال می‌کنید، یعنی به محتوایی که آن حساب کاربری می‌پسندد علاقه نسبی دارید. توییتر با توجه به این موضوع پیشنهاداتی را از علایق آن حساب‌های کاربری برای شما فراهم می‌کند تا به شناخت دقیق‌تری نسبت به شما برسد و علایق شما را هم بدست آورد.

  

### زمان

در مورد ترندها، موضوع‌هایی که همین الان محبوب هستند، زودتر در تایم‌لاین نشان داده می‌شوند و محبوبیت بیشتری کسب می‌کنند. رویدادها و موضوع‌های لحظه‌ای هم در قسمت بالای تایم‌لاین Home نمایش داده می‌شود. یعنی زمان یا همان تازگی محتوا یکی از معیارهای مهم و تاثیرگذار در زمینه نمایش، سرایت‌پذیری و نشر بیشتر و بهتر محتوا است.

  

### ارتباط موضوعی

فعالیت قبلی شما در توییتر، مثلا توییت‌های قبلی خودتان یا توییت‌هایی که به آنها واکنش نشان دادید، بر مطالبی که می‌بینید، تاثیر می‌گذارد. همچنین، اکانت‌هایی که با آن‌ها در ارتباط هستید، موضوع‌هایی که دنبالشان کرده‌اید، موقعیت مکانی و ترند و تعداد توییت‌های مرتبط با یک موضوع هم در نحوه ارائه و نمایش مطالب در تایم‌لاین تاثیر دارند.

  

### مشارکت و تعامل

مشارکت و تعامل در مورد توییت‌ها به محبوبیت‌ یک توییت و علاقه شبکه افراد شما به آن توییت بستگی دارد. مشارکت موضوع‌ها هم با توجه به تعداد توییت‌ها، ریتوییت‌ها، پاسخ‌دادن و لایک‌کردن بقیه توییت‌ها مشخص می‌شود. در مورد ترندها هم باید توییت‌های مرتبط با آن ترند با شناسایی کنیم.

  

### محتوای باکیفیت و متنوع

نوع محتوایی که در توییتر منتشر می‌کنید، اهمیت دارد. می‌توانید تصویر، ویدئو، گیف و نظرسنجی بگذارید. سعی کنید در توییت‌هایتان به گروه‌ خاصی توهین نکنید یا مطالب اسپم و نامرتبط نگذارید. چون توییتر از الگوریتم‌ها، نظرات کاربران و آنالیزهای هوش مصنوعی برای شناسایی محتوای اسپم استفاده می‌کند و سپس حساب کاربری شما را محدود خواهد کرد.

ساختار توییتر نسبتا ساده است و یک ستون بیشتر ندارد. شما به راحتی می‌توانید در آن توییت‌ها را بالا و پایین کنید. انواع مختلف محتوا در شبکه اجتماعی توییتر قابل به اشتراک‌گذاری است؛ که پیشنهاد می‌گردد آن‌ها را خوب بشناسید و به تناسب از هر یک از آن‌ها استفاده کنید.

چون بکارگیری انواع محتوا باعث افزایش میزان جلب توجه و مدت زمانی که کاربر برای اکانت شما صرف می‌کند می‌شود. این موضوع زمینه‌ساز افزایش تعامل است. همه این معیارها از سیگنال‌های تاثیرگذار بر روی الگوریتم توییتر هستند و در صورت توجه به آن‌ها محتوای شما سرایت‌پذیری بیشتری خواهد داشت و به دست افراد بیشتری خواهد رسید.

·      روزانه حداقل سه پست خبری منتشر کنید.

·      به صورت هفتگی حداقل دو محتوای نظرسنجی منتشر کنید تا با رویکرد مخاطبان بیشتر آشنا شوید؛ این سبک از محتوا سرایت پذیری بالایی دارد.

·      سعی کنید محتوای بصری به صورت تک عکس را با محتوای متنی ترکیب کنید و از هر سه پست حداقل یک مورد به این صورت باشد. همچنین از قرار دادن محتوایی که صرفا تصویر باشد خودداری کنید زیرا این سبک از محتوا مناسب اینستاگرام است.

·      محتوای ویدیویی کوتاه، ترجیحا کمتر از یک دقیقه را به کار بگیرید و از هر سه پست یک مورد را به آن اختصاص دهید.

·      محتوای طنز (میم) را در قالب گیف به کار بگیرید و از این طریق به اخبار نامرتبطی که رسانه‌های خارجی منتشر می‌کنند واکنش نشان دهید. این سبک از محتوا سریعا به اشتراک گذاشته می‌شود و تعامل فوق‌العاده‌ای جذب خواهد کرد.

  

#### **متن**

اصلی‌ترین معنای عبارت "توییت کردن" در توییتر، نوشتن متن و به اشتراک‌گذاری آن با فشردن دکمه Tweet است. کاربران توییتر در ابتدا در هر توییت تنها متنی با طول حداکثر 140 کاراکتر می‌توانستند بنویسند، اما در نوامبر 2017 این میزان به دو برابر افزایش پیدا کرد.

به خاطر همین محدودیت در تعداد کاراکترها، خیلی از کاربران توییتر بعضی کلمات را مخفف کرده یا آ‌‌ن‌ها را از قصد غلط می‌نویسند. عبارت‌هایی مثل"Twttr" به جای "Twitter" یا "پاد" به جای "پایگاه اطلاع رسانی دولت" نمونه‌هایی از این خلاصه‌سازی‌ها هستند. زیاد روی این مسئله حساس نشوید، این مسئله در توییتر کاملا عادی است!

به هر حال، اگر مایلید متنی طولانی‎‌تر از 280 کاراکتر بنویسید، باید نوشته خود را در چند توییت مجزا نوشته یا به اصطلاح یک **رشته توییت‌** بنویسید. راه دیگر هم به اشتراک‌گذاری لینک نوشته‌تان در توییتر است که در ادامه به آن خواهیم پرداخت.

دقت داشته باشید که یک فرمول اساسی برای کپشن نویسی در رسانه‌های اجتماعی وجود دارد که در محتوای متنی شما با رعایت کردن آن می‌توانید نتایج بسیار بهتری را دریافت کنید. به این صورت که شما کپشن مورد نظر را به سه بخش اساسی تقسیم می‌کنید، بخش اول دید کلی نسبت به موضوع مورد نظر را بیان می‌کند، بخش دوم باید به نحوی نوشته شود که احساسات کاربر را درگیر کند (به عنوان مثال احساس خشم در رابطه با جنگ) و در بخش نهایی باید از فراخوانی به عمل استفاده کنید.

به عنوان مثال از کاربران بخواهید که نظراتشان را در رابطه با جنگ کشور X با شما در میان بگذارند. دقت داشته باشید که مطابق تحقیقات مختلفی که در این زمینه انجام شده است، مشخص شده که استفاده از فراخوانی به عمل تاثیر بسیار چشمگیری بر روی افزایش نرخ تعامل دارد. پس سعی کنید به سادگی از کنار این موضوع عبور نکنید و تا حد ممکن این فرمول را رعایت کنید.

#### **لینک‌ها**

اگر مطلبی در سایت و وبلاگتان نوشته‌اید یا خبر که در آن به صورت مفصل با پوشش متن، تصویر و ویدیو به بررسی موضوعی خاص پرداخته‌اید و می‌خواهید با دیگران به اشتراک بگذارید، می‌توانید لینک صفحه مورد نظر را توییت کنید. لینک‌ها جزو 280 کاراکتر توییت‌ها محسوب نمی‌شوند و می‌توانید به راحتی متن مورد نظرتان را هم به عنوان یک فراخوانی به عمل در جهت ترغیب کاربران، کنار لینک مورد نظر قرار دهید.

توییتر تمامی لینک‌های به اشتراک گذاشته شده را با استفاده از دامنه t.co کوتاه می‌کند. این دامنه به صورت اختصاصی متعلق به توییتر است و هر لینکی که شما در آن منتشر کنید با این دامنه کوتاه می‌شود.

#### **محتوای تصویری**

به اشتراک گذاری عکس و گیف در توییتر بسیار آسان است. در هر توییت می‌توانید حداکثر 1 گیف یا 4 عکس توییت کنید و اگر از اپلیکیشن موبایلی توییتر استفاده می‌کنید، پیشنهاد می‌شود از تک عکس رئال به همراه طراحی عکس نوشته استفاده کنید.

دقت داشته باشید که محتوای تصویری هم جذابیت‌های خاص خود را دارد. خصوصا در زمینه‌های خبری و اطلاعاتی، محتوای تصویری می‌تواند یک مکمل عالی برای جلب توجه کاربران و افزایش میزان تعامل باشد. چون به راحتی می‌تواند احساسات کاربران را درگیر کند. پس سعی کنید تا حد ممکن از عکس‌های مرتبط استفاده کنید که المان‌های درگیر کردن احساسات کاربران را داشته باشند.

به عنوان مثال عکس‌هایی که چهره زشت جنگ و تاثیرات آن بر کودکان را به نمایش می‌گذارد، یا عکس‌های از بازیکنان تیم‌های ورزشی در هنگام انجام حرکات خاص ورزشی که هیجان را در مخاطبان ایجاد می‌کند. یا حتی اگر جلسات مهمی برگزار می‌گردد باید بر روی عکس شخصیت‌های برجسته حاضر در این جلسات مانوور داد. تعداد عکس هم به تناسب نیازی که وجود دارد می‌تواند تا چهار مورد افزایش یابد.

دقت داشته باشید گیف‌ها یا تصاویری که به صورت میم هستند یا اصطلاحا برای شوخی با موارد خاص به کار گرفته می‌شوند تعامل و بازخورد زیادی دریافت می‌کنند. در نتیجه می‌توان بر روی تولید و انتشار این سبک از محتوا سرمایه‌گذاری کرد. به عنوان مثال می‌توان راجع به اظهار نظر جنجالی مقامات اسرائیل راجع به تورغوز آباد این سبک از محتوا را تولید کرد و توجه کاربران را جلب کرد. چون همیشه محتوای طنز بازخورد بهتر و بیشتری را دریافت می‌کند.

#### **ویدیو**

به اشتراک‌گذاری ویدیو از طریق آپبارگذاری کردن فایل یا ضبط آن با دوربین فیلمبرداری گوشی امکان پذیر است. توجه داشته باشید که ویدیوی شما حداکثر می‌تواند 2 دقیقه و 20 ثانیه باشد، در غیر این صورت توییتر خودش ویدیوی شما را کوتاه خواهد کرد.

دقت داشته باشید که تمامی رسانه‌های سطح وب به سمت محتوای کوتاه ویدیویی می‌روند و این موضوع از نحوه به‌روزرسانی قابلیت‌های آن‌ها کاملا مشخص است. اما هر محتوای ویدیویی در توییتر جذاب نیست، شما باید محتوای ویدیویی متناسب با ماهیت توییتر بسازید، یعنی اخبار و اطلاعات را در کوتاه‌ترین زمان ممکن (ترجیحا 1 دقیقه) بیان کنید و برای این کار طراحی گرافیکی یا ویدیوی طبیعی با المان‌های مربوط به موضوع با درگیر کردن احساسات داشته باشید.

به عنوان مثال به نمونه‌هایی که در ادامه آورده شده دقت کنید، المان تاثیرگذار دو رئیس جمهور کشورهای ایران و روسیه هستند که در طول مذاکرات برخوردها گرم و صمیمی داشته‌اند و این تصویر برای کاور ویدیو تاثیرگذاری بالایی دارد.

در صورتی که می‌خواهید ویدیوی طولانی‌تری را به اشتراک بگذارید، بهتر است آن ویدیو را در آپارات، نماشا، یوتیوب و سایر رسانه‌ها بارگزاری کنید و لینک آن را در توئیتر به اشتراک بگذارید. علاوه بر این، امکان پخش زنده ویدیو در اینجا هم وجود دارد. اهمیت محتوای ویدیویی و میزان تاثیرگذاری آن بسیار بالاست، پس سعی کنید این سبک از محتوا را هم در برنامه و تقویم محتوایی خود جای دهید و از آن به خوبی استفاده کنید.

#### **نظرسنجی‌ها**

یکی از بهترین ویژگی‌های توییتر برای تعامل با دیگر کاربران، امکان ایجاد نظرسنجی در آن است. کافی است روی دکمه ایجاد نظرسنجی کلیک کرده، سوالتان را تایپ کنید و پاسخ‌های مورد نظر را وارد کرده تا کاربران بتوانند یکی از آنها را انتخاب کنند. امکان ایجاد محدودیت زمانی (یعنی اینکه نظرسنجی تا چه زمانی روی پلتفرم بماند) نیز وجود دارد.

دقت داشته باشید که یکی از اصلی‌ترین کاربردهای نظرسنجی شناخت مخاطب است، در واقع شما مستقیما نظرات جامعه مخاطبان خود را دریافت می‌کنید که می‌تواند به فعالیت‌های بعدی شما جهت بدهد. پس سعی کنید سنجیده‌ شده و هدفمند عمل کنید و مواردی را مطرح کنید که هم مخاطب حس کند که نظر او از ارزش و احترام بالایی برخوردار است هم نرخ تعامل حساب کاربری شما را افزایش دهد.
