---
slug: instagram-content
title: تولید و اشتراک گذاری محتوا در اینستاگرام
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Instagram]
---

## تولید و اشتراک گذاری محتوا

پس از فعال سازی حساب کاربری و تکمیل پروفایل، به سراغ انتشار محتوا می‌رویم. اما نکته مهم و قابل توجه برای فعالیت در اینستاگرام این است که به اشتراک گذاری هر نوع محتوایی با هر سبک و سیاقی در آن تاثیر گذار نخواهد بود. با توجه به حوزه کاری برند خود و ویژگی‌های خاص رسانه اجتماعی اینستاگرام، باید شاخص‌های مناسبی را برای تولید و توزیع محتوا در اینستاگرام در نظر داشته باشید.

### مضمون مناسب و هویت بصری منحصر به فردی را برای محتوای برند خود در نظر داشته باشید

اینستاگرام رسانه اجتماعی متمرکز بر محتوای بصری است. برای اینکه بتوان در این رسانه حضور موثر و پررنگی داشت، باید از یک هویت بصری متمایز، منحصر به فرد و قابل توجه برخوردار بود. به همین دلیل در ابتدا باید زمان کافی برای فکر کردن به اینکه محتوای شما قرار بیانگر و نمایش دهنده چه چیزی باشد؟ صرف شود. دقت کافی را بر روی این بخش داشته باشید، چون این بخش می‌تواند در موفقیت برند نقش اساسی ایفا کند.

برای برخی از کسب‌وکار‌ها محتوای پست‌ها کاملا شفاف و مشخص است. در حالی که اگر کسب‌وکاری در حوزه خبری، اقتصادی و یا ارائه خدمات گوناگونی فعالیت کند، روند کاری متفاوت‌تری را پیش رو خواهد داشت. می‌تواند با ایجاد هشتگ‌های خاص و مرتبط، کمپین‌های مربوط به آن خدمت خاص و یا نمایش پشت صحنه از فرآیند کاری آن خدمات برای تولید محتوا استفاده کند.

پس از انتخاب مضمون مناسب برای تولید محتوا، زمان آن می‌رسد که به سراغ انتخاب یک قالب یا تم کلی و هماهنگ برای محتوایی که قرار است در رسانه اجتماعی اینستاگرام پست شود، برویم. برای انجام این کار باید از ترکیب و تئوری رنگ‌ها، فیلتر‌های موجود در اینستاگرام یا سایر ویرایشگر‌ها و مولفه‌های تاثیر گذار دیگر به نحوی استفاده شود، که نمایانگر هویت بصری برند باشد.

به این معنا که وقتی مخاطب فید‌های اینستاگرام خود را در هر زمانی مرور می‌کند، به راحتی نام و لوگو برند شما در ذهن او تداعی شود و متوجه شود که این محتوا متعلق به برند شماست. به عنوان نمونه می‌توانید قالب در نظر گرفته شده برای چند خبرگزاری را در تصاویر کمی پایین‌تر مشاهده کنید.

·      تولید محتوا متناسب با تقویم محتوایی که از پیش تدوین شده است.

·      بیشتر از رقبا محتوا تولید کنید.

·      تگ‌های موضوعی برای محتوای تولید شده (در راستای ساده سازی ارزیابی) و ثبت در فایل اکسل انتخاب کنید.

·      از هر سه پست اینستاگرامی باید حداقل یکی را به ویدیو اختصاص دهید.

·      ویدیوها تا حد امکان کوتاه‌تر از یک دقیقه باشند.

·      محتوای تصویری حتما با طراحی گرافیکی همراه شود (برای شکل‌گیری تمپلیت کلی پست‌ها) و عنوان آن با استفاده از تکنیک‌های عنوان‌نویسی آماده گردد.

·      ترجیحا کپشن در حد 400 کاراکتر به صورت مختصر و مفید نوشته شود. همین کپشن کوتاه نیز باید به سه بخش تقسیم گردد، بخش اول زمینه‌چینی راجع به موضوع، بخش دوم بیان موضوع و درگیر کردن احساسات کاربر و بخش سوم فراخوانی به عمل باشد .

### استفاده از انواع حالت‌های پست گذاشتن و انواع مختلف پست 

انواع حالت‌های پست گذاشتن شامل استفاده از حالت پست تکی (عکس و ویدیوهای زیر یک دقیقه)، پست ورق زدنی و پست ویدئویی در قالب IGTV می‌باشد. باید سعی شود متناسب با نیاز کاربر و نحوه فعالیت برند، تنوع لازم در این زمینه ایجاد گردد. این موضوع باعث می‌شود که کاربران بیش از پیش جذب محتوای تولید شده توسط برند شوند و زمان بیشتری برای آن صرف کنند.

انواع مختلف پست نیز شامل تصاویر، عکس نوشته‌ها، ویدئو‌های کوتاه و بلند می‌شود. موارد گفته شده می‌تواند دارای موضوعات گوناگونی همچون خبری، تبلیغاتی، آموزشی، تصاویر رویدادها و رخدادها، بیان حقیقت‌ها، مطالب انگیزشی و سایر موارد باشند. متناسب با حوزه کاری هر برند می‌توان تنوعی در محتوای تولید شده ایجاد کرد. کاربران اینستاگرام زیاد بر روی این موضوع سخت گیر نیستند، اما همیشه و در همه جا تکرار بیش از حد، باعث ایجاد خستگی ذهنی می‌شود. خستگی ایجاد شده می‌تواند بر روی ذهنیت و نظرات مخاطب نسبت به برند تاثیر گذار باشد.

ویدئو نوعی از محتوا است که توصیه می‌شود حتما از آن استفاده شود. حتی باید به تعداد دفعات بیشتری نسبت به سایرین از آن استفاده کرد. برای بررسی دلیل اهمیت بالای ویدئو، نیازی به بررسی آمار و ارقام نیست، بلکه کافی است به رفتار رسانه اجتماعی اینستاگرام در توسعه ویژگی‌های جدید این پلتفرم دقت کرد و آن را مورد تجزیه و تحلیل قرار داد.

در چند سال اخیر اینستاگرام قابلیت‌های خاصی همچون ویدئو‌های زنده و IGTV برای قرار دادن ویدئو‌هایی بلند را به اپلیکیشن خود اضافه کرد. حتی اخیرا قابلیت درآمدزایی به ازای تولید محتوای ویدئویی بلند مدت و قرار دادن آن در بخش IGTV را فعال ساخته است، که وارد چرخه رقابت با یوتیوب شود. همه این موارد نشان می‌دهد که افرادی که در زمینه توسعه اپلیکیشن اینستاگرام فعالیت می‌کنند، با توجه به دسترسی به داده‌های کاربران و تحلیل دقیق آن‌ها اهمیت استفاده از ویدئو را متوجه شده اند. در کنار این موارد دلایل دیگری نیز برای استفاده از محتوای ویدئویی وجود دارد که به آن‌ها اشاره خواهم کرد:

·      از طریق ویدئو می‌توان اطلاعات بیشتری را به اشتراک گذاشت و ارزش بیشتری را ایجاد کرد.

·      با استفاده از ویدئو می‌توان همه چیز را به راحتی توضیح داد و توصیف کرد.

·      با احساسات مخاطب درگیر است و پیوند‌های عاطفی عمیق تری ایجاد می‌کند.

·      تاثیرگذاری بیشتر بر روی مخاطب

·      در تلفن‌های همراه تقاضای بیشتری برای محتوای ویدئویی وجود دارد.

·      می‌تواند در زمینه اعتماد سازی برای مخاطبان بسیار مناسب عمل کند.

·      ویدئو حتی تنبل ترین افراد را هم جذب می‌کند.

·      کاهش زمان و هزینه‌های ساخت ویدئو نسبت به گذشته

همه این موارد مجموع دلایلی بود، که بیان می‌کند حتما باید از محتوای ویدئویی استفاده کنیم. دقت کنید که در صورت استفاده از ویدئو، باید به صورت مختصر و مفید این نوع محتوا را تولید کنید. در سایر محتوا‌ها نیز عکس‌های با کیفیت 36 درصد تعامل بیشتری دریافت می‌کنند. بر طبق نتایج بررسی‌های مختلف:

·      تصاویر روشن عملکرد بهتری نسبت به تصاویر تیره دارند.

·      زمینه خالی یا فضای سفید، بیشتر ارجحیت دارد.

·      تصاویری که رنگ غالب آن‌ها قرمز است نسبت به تصاویری که رنگ غالب آن‌ها آبی است، عملکرد ضعیف تری دارند؛ همچنین عملکرد تصاویری که یک رنگ غالب دارند، نسبت به تصاویر رنگارنگ بهتر است.

·      تصاویری که در آن‌ها از بافت‌های متضاد استفاده شده است، معمولا لایک‌های بیشتری دریافت می‌کنند.

·      ابعاد مورد استفاده برای محتواهای گوناگون در بخش‌های مختلف اینستاگرام را در تصویر بررسی شده است.

### برای گرفتن عکس‌های باکیفیت باید نکات زیر را رعایت کرد

·      **استفاده از نور طبیعی روز**: نور طبیعی سایه‌ها را ملایم تر، رنگ‌ها را طبیعی تر و تصاویر را زیباتر می‌کند. هیچ شخصی با نورفلشی که قسمت‌های چرب تر صورت را درخشان نشان می‌دهد و باعث ایجاد سایه‌های نه چندان جذاب بر روی بینی و گونه‌ها می‌شود، جذاب به نظر نخواهد رسید. همین مورد در زمینه عکاسی از محصولات هم مصداق دارد.

·      **عدم استفاده از نور تند و نامناسب برای عکسبرداری**: هوای ابری بهتر از هوای صاف آفتابی برای عکاسی در میانه هر روز است. اواخر بعدازظهر مناسب ترین زمان برای عکسبرداری به حساب می‌آید.

·      **استفاده از زوایای متفاوت برای عکاسی**: این کار علاوه بر اینکه می‌تواند در زمینه جذابیت عکس‌های گرفته شده تاثیر بسیاری داشته باشد. حتی وقتی که نور مناسبی وجود ندارد، با استفاده از زوایای متفاوت می‌توان میزان نور را تقریبا تنظیم کرد تا مناسب ترین و مطلوب ترین عکس ثبت شود و سپس مورد استفاده قرار گیرد.

·      **استفاده از قانون یک سوم**: با فعال سازی قابلیت جدول در بخش تنظیمات دوربین تلفن همراه، می‌توان به راحتی از این قانون پیروی کرد. به این منظور فقط کافی است سوژه مورد نظر را در یکی از نقاط تلاقی خطوط جدول قرار بدهید، تا تصویری داشته باشید که با وجود اینکه سوژه مورد نظر در مرکز آن قرار ندارد، اما کاملا متوازن به نظر می‌رسد.
