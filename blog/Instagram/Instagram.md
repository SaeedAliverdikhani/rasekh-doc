---
slug: instagram-solutions
title: راهکارهای فعالیت هدفمند در رسانه اجتماعی اینستاگرام
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Instagram]
---

# **رسانه اجتماعی اینستاگرام**

## تعیین استراتژی مناسب و کاربردی برای فعالیت در اینستاگرام

انتخاب اینستاگرام از دیدگاه استراتژی فعالیت به این معناست که این کانال و ابزار با توجه به ساختار نوع محتوا و نوع دسترسی و ... برای رسیدن به اهداف مورد نظر منتخب شده است. اما این به معنای پایان کار نیست؛ بلکه باید برای انجام فعالیت‌های تاثیرگذار در اینستاگرام استراتژی جداگانه‌ای در نظر گرفته شود. وقتی استراتژی کاربردی تدوین شود، عملکردها هدفمند می‌شوند و فعالیت‌ها به صورت هوشمندانه پیش می‌روند.

تعیین استراتژی تقریبا مشابه تعیین کردن نقشه مسیر است. اگر نقشه مسیری که قرار است طی شود را از قبل تهیه کنیم، راحت تر می‌توان به سوی موفقیت گام برداشت و چالش‌های پیش رو تا حد چشمگیری کاهش می‌یابد. تهیه و تنظیم یک استراتژی قوی و کاربردی برای فعالیت هدفمند در اینستاگرام مستلزم طی مراحل زیر خواهد بود:

  

### مخاطب هدف خود را تعیین کنید

پیش از آنکه بتوان درباره نوع محتوایی که قرار است در اینستاگرام قرار گیرد، تصمیم گیری شود، لازم است نسبت به افرادی که قرار است آن را ببینند شناخت کافی وجود داشته باشد. اما چرا داشتن شناخت کافی نسبت به مخاطبان ضرورت دارد؟ اگر شناخت درستی نسبت به مخاطبان هدف وجود داشته باشد، نیاز مخاطبان هدف به خوبی درک می‌شود.

در نتیجه می‌توان بر روی نوع محتوا و موضوعی که می‌تواند مخاطب را تحت تاثیر قرار دهد و نیاز‌های او را برطرف کند، متمرکز شد. همه این موضوعات باعث می‌شود که کاربران یک رسانه به مخاطبان شما تبدیل شوند و سپس با فعالیت‌های مداوم و متناسب می‌توان مخاطبان را تبدیل به مخاطبان وفادار کرد؛ وقتی این فرآیند انجام شود مخاطب تبدیل به یک هوادار واقعی ‌برای برند (برندی که می‌تواند در هر حوزه‌ای فعالیت داشته باشد.) تبدیل می‌شود.

اکثریت کاربران اینستاگرام را مخاطبان زیر 35 سال تشکیل می‌دهند که در مجموع، اختلاف زیادی میان تعداد کاربران آقا و خانم وجود ندارد. البته برای تعریف مخاطب هدف منحصر به فرد هر برند و کسب‌وکار، باید از بررسی آمار و ارقام‌های کلی فراتر رفت. برای انجام هرچه دقیق تر این کار لازم است که:

·      مصرف کنندگان کنونی کسب‌وکار شناسایی شود.

·      به سراغ سایر بسترهایی که برای فعالیت‌های گوناگون فراهم شده است، رفته و با استفاده از ابزار‌های مختلف به تجزیه و تحلیل آن‌ها پرداخته شود. از این طریق نیز می‌توان دنبال کنندگان و مخاطبان کسب‌وکار را در کانال‌های دیگر به خوبی شناسایی کرد. به عنوان مثال می‌توان از ابزار‌هایی همچون گوگل سرچ کنسول و گوگل آنالیتیکس برای آنالیز وبسایت استفاده کرد و نتایج آن را برای هدفمند کردن فعالیت‌ها در اینستاگرام به کار گرفت.

·      تجزیه و تحلیل رقبا یکی دیگر از کاربردی ترین روش‌های این قسمت است. به هر حال در هر حوزه کاری افرادی هستند که قبل از دیگران دست به کار شده‌اند. پس وقتی سایرین چندین قدم جلوتر هستند و روند موفقیت آمیزی را طی کرده‌اند، می‌توان از نحوه عملکرد آنها، ایده گرفت. البته این کار نیاز به یک تجزیه و تحلیل درست و دقیق دارد.

·      سپس باید مشخص شود که چه محتوایی باید برای مخاطبان ارائه شود و این محتوا چه ارزشی را برای آنان ایجاد می‌کند؟

پس از درک کامل مخاطب باید به این موضوع فکر کرد که مخاطب تمایل به رو به رو شدن با چه نوع محتوایی دارد؟ محتوای شما باید چگونه باشد تا مخاطب را بسیار تحت تاثیر قرار دهد؟ مخاطب چه محتوا‌هایی را به اشتراک می‌گذارد؟ و چه تعاملاتی با برند‌های رقیب و مشابه شما دارد؟

### مشخص کردن اهداف فعالیت در اینستاگرام

تعیین و درک دقیق هدف نهایی استفاده از اینستاگرام، یکی از کلیدی ترین گام‌ها برای تهیه یک استراتژی موثر و کارآمد در اینستاگرام است. به عنوان مثال می‌توان به اهدافی همچون افزایش بازدید، افزایش آگاهی و فرهنگ‌سازی، افزایش سرایت‌پذیری اخبار و اطلاعات، افزایش فروش، ایجاد آگاهی نسبت به برند و دیگر موارد از این قبیل باشد.

مزیت اصلی درک اهداف در این است که مانع رفتن به بیراهه می‌شود؛ و همچنین همه فعالیت‌ها و اقدامات را متمرکز می‌کند. اما سوال اصلی این است که اهداف انتخابی باید چه ویژگی‌هایی داشته باشند؟ برای این بخش می‌توان از روش هدف گذاری SMART استفاده کرد که در ادامه به صورت کامل بررسی خواهد شد.

·      Specific: انتخاب یک هدف خاص، مشخص و واضح

·      Measurable: هدفی قابل سنجش و ملموس (دارای قابلیت اندازه گیری)

·      Attainable: واقع گرایانه و قابل تحقق ( قابلیت دسترسی به هدف وجود داشته باشد)

·      Relevant: انتخاب هدف مرتبط و متناسب با حوزه کسب‌وکار

·      Timely: داشتن زمانبندی مناسب و مشخص برای رسیدن به هدف

به عنوان مثال " رسیدن به 100 هزار دنبال‌‌کننده در طول بازه زمانی 6 ماهه با توجه به بودجه 50 میلیون تومانی برای تولید محتوا و شبکه‌سازی" یک نوع هدف‌گذاری است که با استفاده از مدل SMART آماده شده است که هم واضح است، هم قابل تحقق؛ همچنین می‌توان روند پیشرفت آن را به صورت ماهانه آنالیز کرد و سنجش کلی مطابق بازه زمانی اصلی داشت. البته در زمانی که باید به دنبال کسب جایگاه در اینستاگرام بود، می‌توان برخی از اهداف را بر روی شاخص‌های کم اهمیت تری همچون لایک، دنبال کردن و بیان نظرات قرار داد. اما همین اهداف هم باید متناسب با اهداف اصلی و در راستای رسیدن به آن‌ها تنظیم شوند و نباید از اهداف اصلی غافل شد.

### تمرکز بر روی شاخص‌های کلیدی عملکرد مناسب

برای رسیدن به موفقیت در زمینه کسب‌وکار نیاز به ارزیابی درست، میزان رشد و پیشرفت در هر مرحله وجود دارد. شاخص کلیدی عملکرد را می‌توان به عنوان یک ابزار قدرتمند و کاربردی برای مدیران کسب‌وکار‌ها درنظر گرفت. که به وسیله آن می‌توانند درک درستی از میزان موفقیت و پیشبرد برنامه، در راستای اهداف از پیش تعیین شده داشته باشند.

مشکلی که بسیاری از مدیران کسب‌وکار‌ها با آن دست و پنجه نرم می‌کنند، این است که در بسیاری از تجارت‌ها حجم وسیعی از اطلاعات وجود دارد. این حجم زیاد اطلاعات باعث می‌شود که به راحتی نتوان آن‌ها را مورد بررسی قرار داد. اما در صورتی که شاخص کلیدی عملکرد یا KPIهای مناسبی تعریف شده باشد، به راحتی می‌توان این اطلاعات و داده‌ها را مورد سنجش و ارزیابی قرار داد.

Key performance indicator یا شاخص کلیدی عملکرد، یک معیار قابل اندازه گیری است که بیانگر این است، که یک کسب‌وکار به چه میزان در رسیدن به اهداف کلیدی خود موفق عمل کرده است. به بیان ساده‌تر می‌توان گفت که مجموعه ای از معیار‌های قابل سنجش است، که یک شرکت برای سنجش عمل کرد خود در طول زمان بکار می‌برد.

کسب‌وکار‌های گوناگون در سطوح مختلفی از شاخص کلیدی عملکرد برای ارزیابی میزان موفقیتشان، در رسیدن به اهداف از پیش تعیین شده استفاده می‌کنند. به عنوان مثال KPIها در سطوح بالاتر می‌توانند بر عملکرد کلی کسب‌وکار در زمینه انتشار اطلاعات و ایجاد آگاهی تمرکز داشته باشند؛ اما در سطوح پایین تر تمرکز شاخص‌های کلیدی عملکرد می‌تواند بر روی مواردی همچون میزان تعامل (شامل لایک و کامنت و ... ) مناسب باشد.

شاخص‌های مناسبی باید زیر نظر گرفته و سنجیده شوند که متناسب با هر کسب‌وکاری متفاوت خواهند بود. اما به طور کلی باید بر روی شاخص‌های مرتبط با فرآیند سفر مخاطب تمرکز کرد؛ به عبارت دیگر این شاخص‌ها باید هم راستا با یکی از چهار مرحله سفر مخاطب باشند:

·      **شاخص‌های آگاهی:** دربردارنده شاخص‌هایی همچون آگاهی نسبت به برند، نرخ رشد تعداد دنبال کنندگان، تعداد بازدید کنندگان و موارد مشابه.

·      **شاخص‌های تعامل:** شامل شاخص‌هایی مانند میزان تعامل ( با توجه به تعداد لایک و کامنت و غیره)، نرخ اینگیجمنت، نرخ تقویت ( بر اساس میزان به اشتراک گذاشته شدن هر پست ) و مواردی از این قبیل.

·      **شاخص‌های تبدیل:** شامل شاخص‌هایی مانند نرخ تبدیل، نرخ کلیک و نرخ پرش. در صورت استفاده از تبلیغات پولی، شاخص‌هایی مانند هزینه به ازای هر کلیک یا نمایش نیز در نظر گرفته می‌شود.

·      **شاخص‌های وابسته به مخاطب:** شاخص‌های وابسته به فعالیت‌های مخاطب مانند کسب رضایت مخاطب و بیان نظرات مثبت مخاطب و دیگر موارد.

### داشتن تقویم محتوایی و برنامه زمانی منظم برای قرار دادن محتوا

تقویم محتوایی در واقع بیانگر این است که ما باید یک نظم و برنامه مشخص داشته باشیم، که به صورت دوره‌های ماهانه یا حداکثر فصلی تمام اقدامات محتوایی را مشخص می‌کند. به این صورت که با توجه به شناخت ما نسبت به مخاطب هدف و هدف گذاری‌های خلق محتوا، زمان‌های مشخصی را برای انتشار انتخاب می‌کنید؛ و یا روز‌های خاص ماه‌های بعد را برای تولید محتوا مشخص می‌کنید.

برای تدوین تقویم محتوایی در ابتدا تاریخ انتشار محتوا و تهیه کننده آن را باید مشخص کرد. سپس عنوان محتوایی را که قصد خلق و نشر آن را دارید، در اختیار نویسنده یا خالق محتوا قرار دهید. فراموش نشود که محتوای تولیدی می‌تواند از جنس پادکست، اینفوگرافیک یا ویدئو نیز باشد و صرفا نباید وابسته به یک نوع خاص از محتوا بود.

البته در رابطه با خبرگزاری‌ها و سایر کارهایی که مرتبط با ترندهای روز دنیا هستند، نمی‌توان همه موضوعات را از پیش تعیین کرد، بلکه باید تقویم منعطف‌تری تنظیم کرد که با وجود کار بر روی موضوعات از پیش تعیین شده مطابق مناسبت‌ها و ... بتوان موضوعات ترند روزانه را نیز به خوبی برنامه اضافه کرد و پوشش داد.

پس از اینکه یک جامعه علاقه‌مند حول کسب‌وکار و موضوعات اینستاگرامی‌ مورد نظر شکل گرفت، آن افراد علاقه‌مند انتظار خواهند داشت که طی یک برنامه زمانی معین و متناوب، به طور مرتب پست‌های مربوطه را مشاهده کنند. دقت شود که با وجود اینکه برند مورد نظر باید مرتبا در معرض دید مخاطب قرار گیرد و با اقدامات مناسبی همچون فراخوانی به عمل مخاطب به تعامل با برند ترغیب شود.

اما نکته ای که وجود دارد این است که در این بخش باید دقیق عمل کرد و به این صورت نباشد که با افراط یا بی نظمی‌در قرار دادن محتوا، انگیزه مخاطب از برقراری تعامل را از بین برد و میزان آن را کم کرد؛ به این دلیل که نتیجه همه این اقدامات باعث آنفالو کردن می‌شود.

نکته دیگری که حتما باید مورد توجه قرار گیرد این است که علاوه بر تعیین نوع و تعداد محتوایی که در هر هفته منتشر می‌گردد، لازم است که ساعت و روز‌های مناسبی نیز برای اینکار در نظر گرفته شود. اما سوال اساسی این است که چه زمانی برای ارسال پست بهتر است؟

این موضوع متناسب با هر نوع کسب‌وکاری متفاوت است. به این معنا که هیچ ساعت و زمانی وجود ندارد که برای همه کسب‌وکار‌ها مناسب باشد. این موضوع توسط یک تحقیق با تجزیه و تحلیل 200000 پست اینستاگرامی ‌از 11 حوزه کاری مختلف بررسی و اثبات شده است. به عنوان نمونه بر طبق نتایج حاصل از این بررسی، بیشترین اینگیجمنت برای صنایع خوراکی و نوشیدنی با ارسال پست در حوالی ساعت 12 ظهر حاصل می‌شود.

برای تعیین مناسب ترین زمان برای ارسال پست باید علاوه بر بررسی سایر برند‌های مطرح و معتبر متناسب به حوزه کاری خود، بازه‌های زمانی متفاوت امتحان شود تا مشخص شود که کدام یک توانایی ایجاد بیشترین تعامل برای برند را دارد. نکته کلیدی در اینجا زمانی است که مخاطب هدف شما در اینترنت حضور دارد. بخش Insights اینستاگرام زمان آنلاین بودن دنبال کننده‌ها را بر اساس روز و ساعت نشان می‌دهد.

  

برای دریافت این اطلاعات کافی است به بخش Insights حساب کاربری تجاری مراجعه کرده و وارد بخش Total Followers شد. سپس در پایین ترین قسمت صفحه با نموداری همچون تصویر بالا رو به رو خواهید شد. زمان‌هایی که نمودار ستونی آن بلند تر است، برای ارسال پست مناسب تر خواهند بود. در نهایت پس از تعیین بهترین زمان ارسال پست، باید تقویم محتوایی را تکمیل کرده و متناسب با برنامه ریزی‌های انجام شده اقدام به شروع فعالیت کرد.

