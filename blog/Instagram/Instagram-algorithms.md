---
slug: instagram-algorithms
title: الگوریتم‌های رسانه اجتماعی اینستاگرام
authors:
  name: سعید علی وردی خانی
  title: کارشناس توسعه نرم افزار مرکز علوم شناختی صدرا
  url: https://github.com/SaeedAliverdikhani 
  image_url: https://github.com/SaeedAliverdikhani.png
tags: [Instagram]
---

# **الگوریتم جدید اینستاگرام از سال 2020** **به بعد چگونه کار می‌کند؟**

دقت داشته باشید که الگوریتم اینستاگرام همواره در حال تغییر است. در واقع این الگوریتم بر اساس داده‌های زیادی که در هرلحظه دریافت می‌کند، تغییر می‌کند. همانطور که گفته شد این الگوریتم با یادگیری ماشین کار می‌کند، که یعنی هرگونه الگوی رفتاری یا موضوع ترند جدیدی در نحوه‌ی عملکرد الگوریتم تاثیر دارد.

  

## نحوه عملکرد الگوریتم اینستاگرام برای فید

منظور از فید، صفحه‌ی خانه‌ی اپلیکیشن اینستاگرام است. شما در این صفحه پست‌های اشخاصی که آن‌ها را دنبال کرده‌اید را مشاهده می‌کنید. به طور کلی شش عامل اساسی وجود دارد، که الگوریتم رتبه بندی اینستاگرام هنگام تنظیم پست‌ها برای نمایش در فید از آنها استفاده می‌کند. این شش عامل عبارتند از :

#### **علاقه**

به این معنا که از نظر الگوریتم، شما به چه میزان به پست اهمیت می‌دهید؟ افرادی که دنبال می‌کنید و همینطور محتوایی که لایک می‌کنید، بر ترتیب پست‌هایی که در فید شما نشان داده می‌شود، تاثیر گذارند. در واقع الگوریتم اینستاگرام سعی می‌کند حدس بزند که شما به چه مطالبی علاقه دارید. سپس همان مطالب و محتوا را در بخش فید شما به نمایش می‌گذارد.

**از مطالب بررسی شده نتیجه می‌گیریم ترتیبی نمایش پست‌ها در اینستاگرام شما، برآیندی از رفتارهای گذشته شما در این رسانه اجتماعی است!!!**  

#### **ارتباط**

الگوریتم بررسی می‌کند که نحوه ارتباط شما با نویسندگان پست‌ها از دیدگاه رسانه‌های اجتماعی و همچنین از دیدگاه زندگی واقعی چگونه است؟ الگوریتم اینستاگرام رابطه شما را با فالوورها را متناسب با میزان تعاملتان، تعیین می‌کند. سپس مطالب افرادی را که به شما نزدیک‌تر هستند، بیشتر و بهتر برای شما نمایش می‌دهد. به زبان ساده یعنی حساب‌های کاربری "دوستان و خانواده" در اولویت قرار دارند.

اما اینستاگرام چطور این ارتباطات را درک می‌کند؟ اینستاگرام از معیارهای زیر برای سنجش میزان نزدیکی شما با دیگر حساب‌های کاربری استفاده می‌کند:

·      صفحاتی که شما از طریق دایرکت با آن‌ها در ارتباط هستید.

·      صفحاتی که با شما در تعامل هستند و یکدیگر را در زیر پست‌ها تگ می‌کنید.

·      از لایک کردن و کامنت گذاشتن برای یکدیگر دریغ نمی‌کنید.

·      پست‌های یکدیگر را ذخیره می‌کنید و مجددا از آن‌ها بازدید می‌کنید.

·      آیدی و نام افراد را سرچ می‌کنید و از پروفایل آنان بازدید می‌کنید.

البته توجه داشته باشید که برعکس این موضوع نیز در اینستاگرام انجام می‌شود. احتمالا متوجه شده‌اید که با فالو کردن افراد جدید، اینستاگرام در ابتدا تعداد زیادی از محتواهای آنان را به شما نشان می‌دهد. در صورتی که شما تعاملی مناسبی با این محتوا برقرار نکنید، الگوریتم اینستاگرام حدس می‌زند که این افراد رابطه نزدیکی با شما ندارند. در نتیجه محتواهای آنان را قسمت‌های انتهایی فید انتقال می‌دهد.

#### **زمانبندی**

زمان ارسال پست در بستر اینستاگرام برای الگوریتم بسیار مهم است. در آپدیت‌های اخیر، دیگر زمان تنها معیار نمایش پست‌ها در فید نیست. اما همچنان مسئله زمان انتشار پست‌ها یکی از معیارهای تایین کننده محسوب می‌شود. اینستاگرام همیشه در تلاش است تا جدیدترین محتواها را برای شما نمایش دهد.

البته در گذشته شایعاتی درباره 30 دقیقه اول انتشار پست در اینستاگرام و افزایش تعامل ساختگی در این بازه برای بیشتر دیده شدن وجود داشت، که اینستاگرام این شایعات را رد کرد. شما می‌توانید با استفاده از بخش Insight و آماری که اینستاگرام بر اساس حساب کاربری خودتان ارائه می‌دهد، بهترین زمان برای انتشار پست‌هایتان را مشخص کنید.

#### **فرکانس**

سه عامل فرکانس، فالویینگ‌ها و میزان استفاده هیچ ارتباطی با محتوا ندارند. این عامل‌ها وابسته به رفتار کاربر در اینستاگرام هستند. همه آنها به الگوریتم رتبه بندی اینستاگرام کمک می‌کنند تا درباره عادات و نحوه استفاده هر کاربر از هر برنامه بیشتر بداند.

فرکانس تعیین کننده این است که کاربر هر چند وقت یکبار به سراغ اینستاگرام می‌آید؟ سپس متناسب با این موضوع سعی می‌کند علایق کاربر را به خوبی شناسایی کند و محتوایی را برای او فراهم کند که فرکانس و مدت زمان حضور کاربر در بستر این پلتفرم افزایش یابد.

#### **فالویینگ‌ها**

عامل فالویینگ‌ها برای سنجش تعداد افرادی است که شما در اینستاگرام دنبال می‌کنید. هر چه تعداد افرادی که کاربر در شبکه اجتماعی دنبال می‌کنید بیشتر باشد، تعداد پست‌های بیشتری برای نمایش وجود دارد. در نتیجه رتبه بندی آنها برای نشان دادنشان به شما سخت‌تر است.

#### **میزان استفاده**

این عامل مدت زمانی که شما با هر بار وارد شدن به اینستاگرام برای بازدید از محتوا صرف می‌کنید را می‌سنجد. همانطور که گفته شد، هدف اینستاگرام این است که ما زمان بیشتری را در این رسانه‌ اجتماعی صرف کنیم. اینستاگرام با استفاده از شش عامل گفته شده سعی دارد تا نوع رفتار ما را بسنجد. سپس محتوایی را برای ما فراهم کند که زمان بیشتری را در این رسانه اجتماعی صرف کنیم و به بررسی مطالب دلخواهمان بپردازیم.

  

### نحوه عملکرد الگوریتم اینستاگرام برای استوری‌ها

الگوریتم اینستاگرام در بخش استوری‌ها همانند فید عمل می‌کند و همان معیارها را مورد بررسی قرار می‌دهد. نکته اینجاست که معیارها ممکن است همان قبلی‌ها باشند اما میزان اهمیت و اولویت آن‌ها در بخش استوری‌ها متفاوت است. به عنوان مثال زمان انتشار استوری، یک معیار مهم و تعیین کننده برای نمایش استوری است. اینستاگرام در تلاش است تا جدیدترین استوری‌ها را به شما نشان دهد.

نکته بسیار مهم در نمایش استوری‌ها میزان تعامل شماست. ترتیب قرار گرفتن استوری فالوویینگ‌های شما در قسمت بالای فیدتان، به میزان تعامل شما با آن‌ها مربوط است. به این صورت که اگر با چند حساب کاربری تعامل بالا دارید و آن صفحات به صورت منظم محتوا تولید می‌کنند، به احتمال زیاد همیشه آن‌ها را در ابتدای استوری‌های خود خواهید داشت. عکس همین موضوع نیز در مورد حساب‌هایی کاربری که کمتر با آنها تعامل دارید، صادق است. یعنی استوری این صفحات را در انتهای همه‌ی استوری‌هایتان می‌بینید.

  

### عملکرد الگوریتم اینستاگرام در اکسپلور چگونه است؟

ایکون ذره‌بین در اپلیکیشن اینستاگرام نشان دهنده بخش اکسپلور است. اگر تازه عضو و وارد اینستاگرام شده‌ باشید، در بخش اکسپلور شامل میانگین محتواهای مورد علاقه‌ی کسانی است، که آنها را دنبال می‌کنید. به عنوان مثال اگر اکثریت افرادی که دنبال می‌کنید به فوتبال علاقه داشته باشند، اکسپلور شما هم در ابتدا پر از پست‌ها و محتوای فوتبالی است.

اما رفته رفته این روند تغییر می‌کند. کلیدی‌ترین و مهم‌ترین معیار در بخش اکسپلور اینستاگرام، **علاقه** است. الگوریتم اینستاگرام نحوه عملکرد شما را در این رسانه اجتماعی دنبال می‌کند و متوجه می‌شود که شما به چه محتوایی بیشتر علاقه دارید. سپس تعداد بیشتری از آن نوع محتوا با موضوعات مشابه را برای شما به نمایش می‌دهد.

اگر محتوای خاصی در اکسپلور توجه شما را جلب کرد و شما وقت زیادی را برای بررسی آن محتوا و محتواهای مشابه صرف کردید، شک نکنید که پس از این تعداد بیشتری از آن نوع محتوا را در اکسپلور خودتان می‌بینید. در واقع اکسپلور مطابق میل و عملکرد شما چیده می‌شود. در دنیای جذابی و فوق العاده‌ای که الگوریتم اینستاگرام برای هر شخص می‌سازد، گذر زمان مطلقا حس نمی‌شود. این همان هدفی است که الگوریتم جدید اینستاگرام دنبال می کند.

  

#### **معیارهای چینش پست‌ها توسط اکسپلور**

احتمالا تاکنون یکی از گزینه‌های زیر را در زیر پست‌های اکسپلورتان دیده‌اید:

·      Based on photo you like: یعنی پست جدیدی که مشاهده می‌کنید، بر اساس عکس‌هایی که قبلا لایک کرده‌اید انتخاب شده است.

·      Based on video you have watched: یعنی پست جدیدی که مشاهده می‌کنید، بر اساس ویدئوهای قبلی است که شما دیده‌اید. اینستاگرام نیز این پست را برای شما انتخاب کرده است چون حدس میزند که شما به آن نیز علاقه دارید.

·      Similar to post you interacted with: این عبارت بیانگر این است که پستی که نمایش داده می‌شود، شبیه پست‌هایی است که قبلا با آنها تعامل داشته‌اید و احتمالا از این پست نیز خوشتان می‌آید.

·      Instagram suggested: بر اساس شش معیار بررسی شده، اینستاگرام شناخت مناسبی نسبت به شما پیدا کرده است و پست‌های پیشنهادی را برای شما ارائه می‌دهد.

### الگوریتم اینستاگرام در  IGTV و Reels چگونه کار می‌کند؟

اطلاعات کاملی در ارتباط با نحوه عملکرد الگوریتم جدید در این دو بخش هنوز وجود ندارد. اما آنچه می‌دانیم این است که در حال حاضر 3 دسته زیر در IGTV و Reels وجود دارد:

**·      For you:** مجموعه‌ای از ویدئوهایی که اینستاگرام بر اساس معیارهای الگوریتم جدیدش، حدس می‌زند که شما آن‌ها را دوست دارید.

**·      Following:** شامل منتخبی از ویدئوهایی است، که فالویینگ‌های شما در اینستاگرام تماشا می‌کنند.

**·      Popular:** این نوع مخصوص ویدئوهای ترند، محبوب و پربازدید در میان تمام کاربران اینستاگرام است.

  

### الگوریتم اینستاگرام در زمینه شناخت محتوای اسپم

منظور از محتوای اسپم، محتوایی است که با قوانین و شرایط اینستاگرام به هر نحوی سازگاری ندارد و اینستاگرام از روش‌های مختلفی برای شناسایی و حذف این محتواها استفاده می‌کند.

**·      تحلیل متن با استفاده از هوش مصنوعی:** در قابلیت‌های جدید اینستاگرام به خوبی مشخص شده است که این پلتفرم توانایی درک متن محتوا و ترجمه آن را دارد. با توجه به این موضوع می‌توان گفت پردازش‌هایی نیز بر روی این متون برای شناسایی مفهوم آ‌ن‌ها انجام می‌شود. که گاها حساب‌های کاربری برای جلوگیری از انجام این کار در بین حروف کلمات حساس از نقطه یا شکلک‌های متفاوت استفاده می‌کنند.

**·      پردازش تصویر:** یکی دیگر از قابلیت‌های اینستاگرام مربوط به پردازش تصویر و ویدیو است که در حجم گسترده انجام می‌شود. خصوصا با تغییرات اخیر این پلتفرم مشخص شده است که بر روی تک تک جزئیات تمرکز دارد و حتی محتواهایی که حق کپی‌رایت را رعایت نمی‌کنند، شناسایی و حذف می‌کند. همچنین با استفاده از این روش می‌تواند چهره افراد را در محتوا شناسایی کند و محتوای مربوطه را حذف کند، همانند کاری که با عکس سردار سلیمانی انجام می‌دهد و به محض شناسایی محتوای مربوطه را حذف می‌کند.

**·      بررسی نظرات و گزارش کاربران:** یکی روش دیگر برای شناسایی محتواهای اسپم استفاده از گزارش کاربران است. در واقع این پلتفرم چندین گزینه را برای کاربران در نظر گرفته تا نوع متحوا را مشخص کنند و حتی دلیل مشکل داشتن آن‌ را توضیح دهند. سپس وقتی گزارش‌ها به تعداد مشخصی می‌رسد؛ حساسیت اینستاگرام بیشتر شده و محتوا را حذف می‌کند.

